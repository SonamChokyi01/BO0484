གཉིད་འགུག་འགག་གི་མཆར་སྒྲུང་།
ཨོ་བུན་ཝ་ཤིན་དྲོན་གྱིས་བརྩམས།


དཀར་ཆག
༡ རཱེ་ཕུ་ཝན་བེན་གུལ། 
༢ གཉིད་འགུག་འགག་གི་མཚར་སྒྲུང་།

རེ་ཕུ་ཝན་བེན་གུལ།

གཏམ་རྒྱུད་གཅིག

སྒྲུང་གཏམ་འདི་ནི་ནོའུ་ཡོག་ཏུ་སྡོད་པའི་ཤེས་ལྡན་པ་རྒན་པོ་ཞིག་
གི་བརྩམས་ཆོས་ལས་རྙེད་པ་ཡིན།
ཁཱ་ཚི་ཁེ་ལ་རི་རྒྱུད་ནི་ནོའུ་ཡོག་གི་བྱང་ཕྱོགས་ཀྱི་སྤྱི་ལེ་ཉིས་བརྒྱ་
ལྔ་བཅུ་ཡས་མས་ཀྱི་མཚམས་ན་ཡོད།
སྤྱི་ལོ་༡༧༦༥ལོར་ཁཱ་ཚི་ཁེ་ལའི་རི་འདབས་ན་གྲོང་སྡེ་ཞིག་ཡོད་པ་
དང་གྲོང་ཚོ་འདིའི་མི་ཚང་མ་ཧོ་ལན་རྒྱལ་ཁབ་ཀྱི་མི་རིགས་ཡིན། ལོ་
མང་པོ་ཞིག་གི་སྔོན་ལ་ཁོང་ཚོ་ཡོ་རོབ་གླིང་ནས་ས་འདིར་གནས་སྤོས་པ་
དང་གནས་འདི་ནས་ཁོང་ཚོའི་ཁྱིམ་གཞི་བཙུགས། ཁོ་ཚོའི་ཁང་པ་ནི་
ཡོ་རོབ་ཏུ་སྡོད་པའི་སྐབས་ཀྱི་ཁང་པ་དང་འདྲ་མཚུངས་ཡིན་ལ། ཁོ་ཚོའི་
གྱོན་པ་ཡང་ཁོང་ཚོའི་མེས་རྒྱལ་སྟེ་ཧོ་ལན་རྒྱལ་ཁབ་ཀྱི་གྱོན་པ་དང་གཉིས་
སུ་མེད།
རཱེ་ཕུ་ཝན་བེན་གུལ་གྱི་ཁྱིམ་གཞིས་གྲོང་སྡེ་འདིའི་ནང་དུ་ཡོད་པ་དང༌།
ཁོ་ནི་གཤིས་ཀ་འཇམ་ཞིང་གཞན་ལ་རོགས་རམ་བྱེད་རྒྱུར་ཤིན་ཏུ་
དགའ་བའི་མི་ཞིག་ཡིན་པས་གྲོང་སྡེ་འདིའི་མི་ཚང་མའི་གྲོགས་པོར་གྱུར་
ཡོད། རེ་ཕུའི་ཆུང་མས་ནམ་རྒྱུན་ཁོ་ལ་སྡང་སྡིགས་སྟོན་གྱིན་ཡོད་ནའང་
ཁོས་གཏན་ནས་འཁོན་ལན་མི་སློག ཆུང་མས་ཁོ་ལ་ལས་ཀ་གང་ཞིག་
སྒྲུབ་ཏུ་བཅུག་ཀྱང་ཁོས་སྒྲུབ། ཡིན་ནའང་ཁོ་ནམ་རྒྱུན་ཆུང་མ་དང་གཞའ་
ཅི་ཐབས་བྱེད་ཀྱིན་ཡོད། ཡང་ན་ཆུང་མས་ཁོ་ལ་སེམས་གཏིང་ནས་བརྩེ་
སེམས་བཅངས་མེད་སྟབས་ཁོ་ད་གཟོད་མི་གཞན་ལ་འདི་འདྲའི་བྱམས་
པའང་ཡིན་སྲིད། གང་ལྟར་གྲོང་སྡེ་འདིའི་མི་ཚང་མ་ཁོ་ལ་དགའ་བ་དང་
བྱིས་པ་རྣམས་དེ་བས་ཀྱང་ཤིན་ཏུ་དགའ། ཁོ་བྱིས་པ་རྣམས་དང་མཉམ་
དུ་རྩེད་མོ་རྩེད་རྒྱུར་ཤིན་ཏུ་དགའ། ཁོས་རྩེད་ཆས་སྣ་ཚོགས་བཟོས་ནས་
ཁོ་ཚོར་སྤྲོད་པ་དང་སྒྲུང་རིང་པོ་བཤད་པ་སོགས་བྱེད་ཀྱིན་ཡོད་པས། དུས་
ནམ་ཞིག་ཡིན་ཡང་ཁོ་རང་གྲོང་སྡེ་འདིའི་ནང་དུ་ཕར་འགྲོ་ཚུར་འོང་བྱེད་
ཚེ་བྱིས་པ་རྣམས་ཁོའི་རྗེས་འབྲངས་ནས་རྒྱུག་གིན་ཡོད།
རཱེ་ཕུ་ནི་དངོས་གནས་ལས་ཀ་མི་འདོད་མཁན་ཞིག་གམ་ལེ་ལོ་ཅན་
ཞིག་མ་ཡིན་ཏེ། ཁོས་ལས་འདོད་པའི་ལས་ཀ་རྣམས་ཧུར་ཐག་བྱས་ནས་
ལས་ཤིང་ནམ་རྒྱུན་ཁོ་ཉིན་ཧྲིལ་བོར་ཆུ་འགྲམ་གྱི་རྡོ་ཕ་བོང་སྟེང་དུ་བསྡད་
ནས་ཉ་འཛིན་པའམ། ཁོ་རང་གི་མེ་མདའ་ཁུར་ནས་རི་སྒང་དང་ནགས་
ཚལ་ནང་སྐོར་ཉུལ་བྱེད་ཀྱིན་ཡོད།
རཱེ་ཕུས་ནམ་རྒྱུན་ནུས་ཤུགས་ཡོད་རྒུ་བཏོན་ནས་གྲོགས་པོ་རྣམས་
དང་མཉམ་དུ་ཁོ་ཚོའི་མ་རྨོས་ལོ་ཏོག་འབྲེག་སྡུད་བྱེད་ཀྱིན་ཡོད་པའམ་ཡང་
ན་རྩིག་པ་རྩིག་རོགས་བྱེད་ཀྱིན་ཡོད་པ་མ་ཟད། ད་དུང་བུད་མེད་རྣམས་
ལ་རོགས་བྱས་ནས་ཁོ་ཚོའི་ཁྱིམ་ལས་ཏེ། ཁང་བའི་ནང་གཙང་མ་བཟོ་
བ་དང་བཅའ་ལག་རྣམས་ཚོང་ཁང་ནས་ཕྱིར་ཁྱིམ་དུ་འོར་བའམ་ཡང་ན་
ཁོ་ཚོའི་སྐྱེས་པ་ལེ་ལོ་ཅན་རྣམས་ཀྱིས་ལས་མི་འདོད་པའི་ལས་ཀ་གཞན་
དག་ཡོད་ཚད་ལས་རོགས་བྱེད་ཀྱི་ཡོད།
ཁོས་མི་གཞན་སུ་ཞིག་ཡིན་ཡང་ལས་ཀ་ལས་རོགས་བྱེད་ངེས།
ཡིན་ཡང་རང་ཁྱིམ་གྱི་ལས་ཀ་གཏན་ནས་ལས་མི་འདོད། ཁོས་རང་ཚང་
གི་ཞིང་ཁའི་ལས་ཀ་མི་ལས་པར་མ་ཟད་རང་ཁྱིམ་ལ་བདག་སྐྱོང་མི་བྱེད་
པ་སྟེ། ལྷས་རའི་ནང་དུ་རྩྭ་ལྡུམ་གྱིས་ཁེངས་པ་དང་ཁོ་ཚང་གི་བ་མོ་ལྷས་
རའི་ནང་དུ་འཛུལ་ནས་སྔོ་ཚོད་ཟ་བ་སོགས་སྣང་མེད་དུ་འཇོག ཁོས་
དངོས་གནས་རང་ཁྱིམ་གྱི་ལས་ཀར་བདག་སྐྱོང་གཏན་ནས་མི་བྱེད། བྱིས་
པ་རྣམས་ཀྱི་ལྭ་བ་རྙིང་ཞིང་རྫོབ་ལ་བུ་ཆུང་བ་རེ་ཕུ་ཡི་གྱོན་པ་དེ་བས་ཀྱང་
རྙིང་ཧྲུལ་དང་རྫོབ་རོ་ཡིན།
ཡིན་ནའང་རེ་ཕུ་ནམ་ཡིན་ཡང་སྤྲོ་སྣང་གིས་ཁེངས་འདུག་པ་དང༌།
ཁོའི་ཆུང་མས་ཉི་མ་རྟག་པར་ཁོ་ལ་སྡང་སྡིགས་སྟོན་ཞིང་ཁོའི་ལེ་ལོ་དང་
སྒྱིད་ལུག་གི་ཁྱིམ་གཞི་སྐྱོང་སྟངས་ལ་གཤེ་གཤེ་གཏོང་བཞིན་ཡོད། ཡིན་
ཡང་ཁོ་གཏན་ནས་ཁ་མི་གྲགས། དེ་བས་ཆུང་མའི་རྫོགས་རྒྱུ་མེད་པའི་
སྡུག་དམོད་ལ་སུན་སྣང་སྐྱེས་ནས་ཁོ་རང་ཁྱིམ་དང་ཁ་གྱེས།
རེ་ཕུ་ལ་ཁྱི་ཞིག་ཡོད་ཅིང་མིང་ལ་བོལ་ཧྥུ་ཟེར། རེ་ཕུའི་ཆུང་མ་
བོལ་ཧྥུ་ལ་གཏན་ནས་མི་དགའ། མོས་ནམ་རྒྱུན་ཁོ་སྒོའི་ཕྱི་ལ་འདེད་པ་
དང་ཅ་ལག་བླངས་ནས་རྡེག་མྱོང་བས་བོལ་ཧྥ་ཡང་ལྕམ་མོ་ཝན་བེན་གུལ་
ལ་ཡེ་ནས་མི་དགའ།

ཞིང་གྲོང་གི་ཆང་ཁང་།

གྲོང་ཚོའི་ནང་དུ་ཆང་ཁང་ཞིག་ཡོད་པ་དང་མི་རྣམས་ཀྱིས་དེ་ལ།
རྒྱལ་བོ་ཇོར་ཇི་སྐུ་རབས་གསུམ་པ།” ཞེས་འབོད། ཆང་ཁང་གི་ཕྱི་
རོལ་དུ་ཇཱོར་ཇི་རྒྱལ་བོའི་སྐུ་པར་ཞིག་བཤམས་ཡོད་ལ། གྲོང་ཚོ་འདིའི་
སྐྱེས་པ་རྣམས་ནམ་རྒྱུན་ཆང་ཁང་གི་ཕྱི་རོལ་དུ་འདུས་ནས་ལབ་གླེང་བྱེད་
པ་དང་ཆང་འཐུང་བཞིན་ཡོད། ཁོང་ཚོའི་ཁྲོད་དུ་གཅིག་གི་མིང་ལ་སྒྲེ་
རེ་ཁུ་བྷོར་མད་ཟེར་ཞིང་ཁོ་ནི་སློབ་གྲྭའི་དགེ་རྒན་ཡིན་ལ་སྤྱང་གྲུང་ལྡན་
པ་ཞིག་ཀྱང་ཡིན། ད་དུང་ཆང་ཁང་གི་སྦྱིན་བདག་སྟེ་ནེ་ཁོ་ལ་སི་བེ་གྲར་
ཡོད་པ་དང༌། ཁོས་ནམ་རྒྱུན་ཁ་ནང་ལ་ར་ཙེ་རིང་པོ་དེ་བཙུགས་ཏེ་རྐུབ་
སྟེགས་ཀྱི་རྒྱུན་དང་བསྟུན་ནས་སྡོད་གནས་སྤོར་བཞིན་ཉི་མ་ཚ་བོར་གཞའ་
བཞིན་ཡོད། དེ་བས་ཁྱེད་ཀྱིས་ཁོའི་སྡོད་གནས་ལ་བལྟས་ནས་ཆུ་ཚོད་
དུ་ཡིན་པ་བཤད་ཐུབ། རཱེ་ཕུ་དུས་རྒྱུན་དེ་རུ་བསྡད་ནས་ཁྱིམ་ལ་ལོག་པར་
འགོ་གཞའ་བྱེད་ཀྱིན་ཡོད། ཡིན་ཡང་ཁོའི་ཆུང་མས་ནམ་རྒྱུན་ཁོ་གནས་
དེ་ནས་ཕྱིར་འཕུད་བྱེད་ཀྱིན་ཡོད་པས་རེ་ཕུས་མེ་མདའ་ཁུར་ནས་ཁྱི་རྒན་
བོལ་ཧྥ་ཁྲིད་དེ་ནགས་ཚལ་གྱི་ནང་དུ་བུད་འགྲོ

རིའི་སྐེད་དུ།

ཉིན་ཞིག་གི་ཕྱི་དྲོར། རེ་ཕུ་སོང་སོང་སྟེ་ནགས་ཚལ་བརྟོལ་ནས་
ཁཱ་ཚུ་ཁེ་ལ་རི་རྒྱུད་ཀྱི་ཆེས་མཐོ་བའི་རི་རྩེའི་ཉེ་འདབས་སུ་བསླེབས་ཤིང་
མུ་མཐུད་ནས་ཡར་ལ་སོང་བས་མཐར་ཁོ་ལ་ཆད་སྣང་ཞིག་སྐྱེས་ཏེ་སྔོ་ལྗང་
རྩི་ཤིང་གིས་ཁེབས་པའི་དེའུ་འབུར་ཞིག་གི་སྟེང་དུ་ངལ་གསོ་བྱས། ནགས་
ཚལ་གྱི་བར་གསེང་བརྒྱུད་ནས་རྒྱང་རིང་གི་ཧཱི་སྒྲི་སོན་གཙང་བོ་ཡང་མཐོང་
ཐུབ་ལ་འཁོར་ཡུག་ཧ་ཅང་མཛེས་སྡུག་ལྡན་པ་སྟེ་ནུབ་ལ་ཉེ་བའི་ཉི་མའི་
ངོགས་སུ་གཙང་བོའི་འབབ་རྒྱུན་ལ་གསེར་མདོག་གི་འོད་ཟེར་ཆེམ་ཆེམ་
འཕྲོ་བཞིན་འདུག
ཧཱི་སྒྲི་སོན་གཙང་བོ་ནི་ཧི་སྒྲི་སོན་གྲུ་དཔོན་གྱི་མིང་གིས་བཏགས་
པ་ཡིན་ལ། ཧཱི་སྒྲི་སོན་གྲུ་དཔོན་ནི་དབྱིན་ཇི་རྒྱལ་ཁབ་ཀྱི་མི་ཡིན། ཁོ་
དང་ཁོའི་ཧོ་ལན་རྒྱལ་ཁབ་ཀྱི་ལག་རོགས་ཆུ་བ་རྣམས་སྤྱི་ལོ་༡༦༡༠ལོར་
གྲུ་གཟིངས་ལ་བསྡད་ནས་གཙང་བོ་འདིར་བསླེབས་པ་དང་གནས་འདིར་
དགུན་དུས་སྐྱེལ་རྒྱུ་བྱས། ཡིན་ཡང་ཁོའི་ཆུ་བ་རྣམས་ཀྱིས་དེ་ལྟར་བྱེད་
མ་འདོད་པས་ཁོ་དང་ལག་རོགས་པ་མི་བརྒྱད་གྲུ་ཆུང་ཞིག་དང་བཅས་
བཞག་རྗེས་གནས་འདི་དང་ཁ་གྱེས།
རཱེ་ཕུ་ལྗང་མདོག་གི་དེའུ་འབུར་དེའི་སྟེང་དུ་བསྡད་ནས་ཅུང་ཙམ་
ལས་མ་འགོར་བར་གཉིད་དུ་ཡུར།

ངོ་གདོང་ཡ་མཚན་ཅན་གྱི་མི།

མཇུག་མཐར་རེ་ཕུ་གཉིད་ལས་སད། ཨོ ་ཁོས་ཁེར་ལབ་
བྱེད་རྒྱུར། ས་རུབ་ལ་ཉེ། ས་མ་རུབ་པའི་སྔོན་ལ་ང་གྲོང་སྡེའི་ནང་དུ
མ་འབྱོར་ན་ངའི་ཆུང་མས་སྡུག་དམོད་དང་གཤེ་གཤེ་གཏོང་སྲིད་པས་ང་
ངེས་པར་དུ་མགྱོགས་སུ་ཕྱིར་ལོག་དགོས།
ཁོ་རང་ཡར་ལངས་ནས་ཕྱིར་འགྲོ་རྩིས་བྱེད་དུས། རེ་ཕུ་ཝན་
བེན་གུལ། རེ་ཕུ་ཝན་བེན་གུལ། ཞེས་འབོད་པའི་སྒྲ་ཞིག་ཐོས། ཁོས་
ཕྱོགས་བཞི་ལ་ཞིབ་ལྟ་ཞིག་བྱས་ཚེ་རི་རྩེ་ལ་འཕུར་བའི་བྱ་ཞིག་ལས་གཞན་
གང་ཡང་མ་མཐོང་།
འདི་ནི་འབོད་སྒྲ་ངོ་མ་ཞིག་ཡིན་མི་སྲིད། ཁོས་ཁེར་ལབ་བྱེད་
རྒྱུར། འདི་ནི་ངས་གོ་ལོག་ཐོས་པ་རེད། ཁོ་ཁ་ཕྱིར་འཁོར་ནས་རི་
རྩ་ལ་ཆས། ཡིན་ཡང་ཁོས་ཡང་བསྐྱར་སྔོན་བཞིན། རེ་ཕུ་ཝན་བེན་
གུལ། རེ་ཕུ་ཝན་བེན་གུལ། ཞེས་འབོད་པ་ཐོས།
བོལ་ཧྥུ་སྟེ་ཁོའི་ཁྱི་རྒན་སྐྲག་ཐག་ཆོད་པ་དང་ཟུག་སྐད་ཆེན་པོ་རྒྱག་བཞིན་
རེ་ཕུའི་གམ་ལ་གཏད།
རཱེ་ཕུ་ལའང་ཞེད་སྣང་ཞིག་སྐྱེས་པ་དང་མར་ལ་བལྟས་པ་ན། རྡོ་
ཕ་བོང་མང་པོའི་གསེང་ན་ངོ་གདོང་ཡ་མཚན་ཅན་གྱི་མི་ཞིག་ཁོའི་ཕྱོགས་
སུ་ཡར་ཡོང་གིན་འདུག རེ་ཕུས་དེ་སྔོན་མི་དེ་འདྲ་ཞིག་གཏན་ནས་མཐོང་
མ་མྱོང༌། ཁོས་རྒྱབ་ལ་ལྗིད་ཏིག་ཏིག་གི་དངོས་པོ་ཞིག་ཁུར་འདུག རེ
ཕུས་སེམས་ལ་ཡ་མཚན་དང་བཅས།
ཁོ་སུ་ཡིན་ནམ། ས་འདིར་ཡོང་མཁན་གྱི་མི་གཞན་ཞིག་ཡོད་
མི་སྲིད། ཡིན་ནའང་རོགས་སྐྱོར་མཁོ་བའི་གྲོང་ཚོའི་ནང་གི་མི་ཞིག་ཡིན་
ཀྱང་སྲིད། ཞེས་བསམ་བཞིན་མགྱོགས་པོར་མར་ལ་སོང་།

རྡོ་ཕ་བོང་གཉིས་ཀྱི་བར་དུ།

རེ་ཕུ་མི་དེའི་གམ་ལ་བཅར་བ་དང་དེའི་ངོ་གདོང་མཐོང་བས་ཧ་
ལས་སུ་བཅུག དེ་ནི་གཟུགས་པོ་སྦོམ་ཞིང་ཐུང་བའི་རྒན་པོ་ཞིག་སྟེ་མགོའི་
སྐྲ་ལོ་དཀར་བོར་གྱུར་ཡོད་པ་དང་ཁ་སྤུ་རིང་བོ་སྐྱེས་ཡོད་པ་མ་ཟད། ཡིན་
ཡང་ཁོའི་གྱོན་པ་ནི་སྤྱི་ལོ་༡༦༠༠ལོའི་ཧོ་ལན་གྱི་མིའི་གྱོན་པ་དང་འདྲ་
མཚུངས་རེད།
རྒན་པོ་དེས་རྒྱབ་ལ་ཟོ་བ་ཆུང་ཆུང་ཞིག་ཁུར་ཡོད་པ་དང་རེ་ཕུས་
དེ་ཚུར་བླངས་ནས་འཁུར་རོགས་བྱས། ཁོ་གཉིས་ཡར་ལ་འགོས་ནས་
གནས་གུ་དོག་ས་ཞིག་ལ་བསླེབས་ཤིང་མུ་མཐུད་ནས་ཡར་ལ་འགྲོ་རྩིས་
བྱེད་དུས་རེ་ཕུས་ལྡིར་སྒྲ་ཞིག་ཐོས། དེ་ནི་ལྡིར་སྒྲ་ཆེན་པོ་ཞིག་སྟེ། སྒྱོགས་
ཆེན་གྱི་སྐད་དང་འདྲ་བའམ་འབྲུག་སྒྲ་དང་འདྲ། ( ཡིན་ཡང་སྐབས་
འདིར་ནམ་མཁའ་ན་སྤྲིན་པ་མེད་ལ་ཆར་བའང་མེད།)
ཁོང་གཉིས་མུ་མཐུད་ནས་ཡར་ལ་འཛེགས་སྐབས་རེ་ཕུས་མདུན་
ཕྱོགས་ནས་རྡོ་ཕ་བོང་ཆེན་པོ་གཉིས་མཐོང་བ་དང་ལྡིར་སྒྲ་དེ་ཡང་རྡོ་ཕ་
བོང་གི་ཕྱོགས་ནས་གྲགས་ཡོང་བ་འདྲ།
ཅིའི་ཕྱིར རེ་ཕུའི་སེམས་ལ། ཁོས་ཅིའི་ཕྱིར་ཟོ་བ་ཆུང་ཆུང་
འདི་ཁུར་ནས་རི་རྩེར་འགྲོ་དགོས་སམ། ཁོ་གང་ལ་འགྲོ་བ་ཡིན་ནམ ཡིན་
ཡང་རེ་ཕུས་འདྲི་མ་ཕོད། ཁོང་གཉིས་རྡོ་ཕ་བོང་ཆེན་པོ་དེ་གཉིས་ཀྱི་བར་
བརྒལ་ནས་ཐང་ཆུང་ཆུང་ཞིག་ཏུ་བསླེབས་པ་དང་ཕྱོགས་བཞི་ནི་བྲག་རྡོ་
མཐོན་པོས་བསྐོར་ཞིང་ཤིང་སྡོང་གི་ཡལ་གས་སྟེང་ཕྱོགས་ཀྱི་བར་སྣང་
བསྒྲིབས་འདུག

ངོ་གདོང་ཡ་མཚན་ཅན་གྱི་མི་རྣམས།

གནས་འདིར་ངོ་གདོང་ཡ་མཚན་ཅན་གྱི་མི་སྐོར་ཞིག་ཡོད་ལ་ཁོང་
ཚོའི་གྱོན་པ་ནི་རེ་ཕུ་ཐོག་མར་འཕྲད་པའི་རྒན་པོ་བཞིན་སྤྱི་ལོ་༡༦༠༠ལོའི་
ཧོ་ལན་གྱི་མིའི་གྱོན་པ་དང་འདྲ་མཚུངས་ཡིན་པ་དང་ངོ་གདོང་ཡང་ཧ་ཅང་
ཡ་མཚར་བ་ཞིག་རེད། མི་ཞིག་ལ་མགོ་ཧ་ཅང་ཆེན་པོ་ཞིག་ཡོད་ཀྱང་
མིག་ནི་ཤིན་ཏུ་ཆུང་། གཞན་ཞིག་གི་སྣ་ཆེན་པོས་ཕལ་ཆེར་ངོ་གདོང
ཡོངས་སུ་ཁེབས། ཁོང་ཚོ་ཚང་མའི་མ་ནེའི་སྟེང་མན་ཚར་སྐྱེས་ཡོད། ཡང་
དེ་རུ་ཕལ་ཆེར་ཁོང་ཚོའི་འགོ་གཙོ་ཨེ་ཡིན་བསམ་པའི་མི་ཞིག་ཡོད་པ་དེ་
ཤ་རྒྱགས་ཤིང་གཟུགས་པོ་ཟླུམ་པ། རྒྱབ་ལ་ལྭ་རིང་ཞིག་གྱོན་ཡོད་
པ་དང་མགོ་ལ་བྱ་སྒྲོ་གཟེང་པའི་ཞྭ་མོ་མཐོན་པོ་ཞིག་གྱོན། རྐང་བར་ཕྱི་
རྟིང་མཐོ་ལ་ལྷམ་སྣེ་ལ་མེ་ཏོག་རྒྱ་ཟེ་བཏགས་ཡོད་པའི་ལྷམ་ཆ་གཅིག་གྱོན་
འདུག
མི་དེ་ཚོ་རྡེལ་དགུ་སྒྲིག་གི་རྩེད་མོ་རྩེད་བཞིན་ཡོད་ལ། མི་གཅིག་
གིས་ཀྱང་ཁ་མི་གྲགས། ཁོང་ཚོས་རྡེལ་དགུ་སྒྲིག་གི་ཕྱོགས་ལ་སྒྱོགས་
རིལ་སྒྲིལ་གྱིན་འདུག སྒྱོགས་རིལ་གྱི་རིལ་སྒྲ་ནི་རི་ཚོགས་ཀྱི་དཀྱིལ་དུ་
འབྲུག་སྒྲ་སྒྲོག་པ་དང་འདྲ།

རེ་ཕུས་ཆང་འཐུང་།

རེ་ཕུ་དང་མི་རྒན་པོ་གཉིས་ཁོང་ཚོའི་གམ་དུ་བསླེབས་པ་ན་ཁོང་
ཚོས་རྩེད་མོ་རྩེད་མཚམས་བཞག ཁོང་ཚོ་ཡར་ལངས་ནས་རེ་ཕུ་ལ་ཅེར།
ལྟ་སྟངས་དེ་ནི་མིག་རྩ་མི་སྤོར་བ་དང་སྡང་སྡིགས་འདྲེས་མས་ངང་ཅེར་
ནས་བསྡད་ཡོད་པས་རེ་ཕུའི་སེམས་ལ་སྐྲག་སྣང་སྐྱེ་རུ་བཅུག དེ་ནས་
རྒན་པོ་དེས་རེ་ཕུ་ལ་ཟོ་བ་བསྟན་ནས་མི་དེ་ཚོ་ཚང་མར་ངེས་པར་དུ་ཆང་
ལྡུད་དགོས་པའི་བརྡ་བསྟན། ཁོས་ཀྱང་དེ་བཞིན་བསྒྲུབས། ཁོང་ཚོས་
ཆང་འཐུང་ཚར་རྗེས་ཡང་བསྐྱར་རྩེད་མོ་རྩེད་འགོ་བརྩམས།
མི་གཞན་གྱི་དོ་སྣང་མེད་པའི་སྐབས་གླགས་དང་བསྟུན་ནས་རེ་ཕུས་
རང་གིས་ཟོ་བ་ལས་ཆང་ཕོར་བ་གང་འཐུང༌། ཆང་ལ་བཟི་སྟོབས་ཧ་ཅང་ཆེ།
ཡིན་ཡང་ཤིན་ཏུ་ཞིམ། ཁོས་ཡང་བསྐྱར་ཕོར་བ་གང་འཐུང༌། གང༌།
ཡང་བསྐྱར་གང༌། རེད་ཡ། ཆང་འདི་ཧ་ཅང་ཞིམ། ཁོས་མིག་ཟུང་
བཙུམས་ནས་དལ་བུར་གཉིད་ཀྱི་ཞིང་ཁམས་སུ་བཞུད།

གཉིད་ལས་སད།

རེ་ཕུ་གཉིད་ལས་སད། ཁོ་རང་ཡང་བསྐྱར་ཐེངས་དང་པོར་ཡ་
མཚན་ཅན་གྱི་རྒན་པོ་དེ་མཐོང་སའི་སྔོ་ལྗང་རྣམ་པར་བཀྲ་བའི་དེའུ་འབུར་
དེའི་སྟེང་དུ་ཉལ་འདུག དེ་ནི་མཛེས་སྡུག་གི་ཉི་འོད་རབ་ཏུ་འཕྲོ་བའི་ཞོགས་
པ་ཞིག་ཡིན་པ་དང༌། བྱ་བྱེའུ་རྣམས་ནགས་ཚལ་གྱི་ནང་དུ་འཕུར་ལྡིང་
གི་གར་ལ་བྲེལ་འདུག
ཨོ རེའུ་ཕུའི་སེམས་ལ། ང་མཚན་གང་བོར་གནས་འདིར་
གཉིད་ལ་ཤོར་བ་ཡིན་ནམ བསམ། སྐབས་དེར་ཁོས་མ་གཉིད་པའི་
སྔོན་གྱི་དོན་དག་ཡོད་ཚད་ཡིད་ལ་དྲན། ཟོ་བ་ཆུང་ཆུང་ཁུར་བའི་རྒན་
པོ་དང་བྲག་རྡོ་མཐོན་པོ། སྤང་ཐང་ཆུང་ཆུང་དེ། རྡེལ་དགུ་སྒྲིག་གི་
རྩེད་མོ་རྩེད་མཁན་གྱི་མི་དེ་ཚོ། ད་དུང་ཆང་ཡང་ཡིད་ལ་དྲན།
ཨཽ ཆང་བདུད་རྩི་དེ། ཅི་འདྲའི་ཞིམ་མངར་ལྡན། ཡིན་ཡང་
ངས་ཆུང་མ་ལ་ཅི་ཞིག་བཤད།
ཁོས་ཕྱོགས་བཞི་ལ་ལྟ་བཞིན་ཁོ་རང་གི་མེ་མདའ་བཙལ། ཁོའི་
སྣུམ་ཀྱུག་ཀྱུག་གི་མེ་མདའ་གསར་བ་དེ་གར་སོང་ཆ་མེད་དུ་གྱུར་བ་དང་
ཧ་ཅང་རྙིང་བའི་མེ་མདའ་ཞིག་དེ་རུ་ཡོད་ལ་མེ་ལྕགས་བཙའ་ཡིས་ཟིན་
ཞིང་ལོ་དུ་མའི་ཆར་ཞོལ་གྱི་ནང་དུ་ལུས་པ་ལྟར་ཤིང་གི་རིམ་པ་གས་ཆག་
བྱུང་ཡོད་པ་མ་ཟད་སྟེང་དུ་ཁུང་བུ་མང་བོ་ཡོད།
འདི་ཆ་ཚང་མི་རྒན་པོ་དེ་ཚོས་བཟོས་པ་རེད། ཁོ་ཚོས་ང་ལ་ཆང་
མང་བོ་འཐུང་དུ་བཅུག་རྗེས་ངའི་མེ་མདའ་བརྐུས་པ་རེད། ཁོས་དེ་ལྟར་
བསམ།

གླེན་ལྐུགས།

དེ་ནས་ཁོས་མུ་མཐུད་དུ་ཕྱོགས་བཞིར་ལྟ་བཞིན། བོལ་ཧྥུ་གང་
ལ་སོང་ངམ། ཁོས། བོལ་ཧྥུ། བོལ་ཧྥུ། ཞེས་བོས། ཡིན་ཡང་བོལ་ཧྥུ་
ཡོང་རྒྱུ་མ་བྱུང་།
ང་རང་ཕྱིར་ས་དེར་སོང་ནས་མི་རྒན་པོ་དེ་ཚོར་བདག་གི་ཁྱི་དང་
མེ་མདའ་ཕྱིར་སློག་ཏུ་འཇུག་དགོས།
ཁོ་རང་ལ་དེ་ཚོ་འཚོལ་དུ་འགྲོ་བར་ཧ་ཅང་དཀའ་བའི་ཚོར་སྣང་
ཞིག་སྐྱེས་ཤིང་རྐང་བ་གཉིས་ལ་ན་ཟུག་སྐྱེས། མཇུག་མཐར་ཁོ་རྒན་པོ་
དེ་དང་མཉམ་དུ་ཡར་ལ་སོང་མྱོང་བའི་གནས་དེར་འབྱོར།
ནགས་ཚལ་དང་ཚང་ཚིང་འཁྲིགས་པའི་རྩྭ་ལྡུམ་གྱིས་འགྲོ་ལམ་
བཀག་ཡོད་ལ་དེ་བས་ཁོས་རང་ཉིད་ཀྱིས་རང་ཉིད་ལ་ལམ་ཞིག་མི་བཟོ་
ཀ་མེད་བྱུང་བ་དང་མཐར་བྲག་རྡོ་ཆེན་པོ་གཉིས་ཀྱི་གམ་ལ་བསླེབས།
ངེད་གཉིས་བྲག་རྡོ་ཆེན་པོ་འདི་གཉིས་ཀྱི་བར་བརྒྱུད་ནས་ཕར་སོང་
བ་ཡིན། ཁོས་དེ་ལྟར་ཁེར་ལབ་བྱས། ཡིན་ཡང་ཁོས་སྔོན་ཀྱི་ཐང་ཆུང་
ཆུང་དེ་མ་རྙེད།
རཱེ་ཕུ་ས་དེར་འགྲེང་ནས། བོལ་ཧྥུ། བོལ་ཧྥུ། ཞེས་ཡང་བསྐྱར་
བོས། ཡིན་ཡང་དེ་རུ་ལན་གང་ཡང་མ་བྱུང་ལ་ཁོའི་མགོ་ཐོག་ན་འཕུར་
བཞིན་པའི་བྱ་བྱིའུ་ཡི་སྒྲ་ལས། གླེན་ལྐུགས། གླེན་ལྐུགས།ཞེས་ཟེར་
བ་དང་ཀུན་ནས་མཚུངས།
ངས་ཅི་ཞིག་བྱ། ས་ཡང་རུབ་ལ་ཉེ། ངས་ད་དུང་ཟ་མ་ཟས་མེད།
ངས་དངོས་གནས་བོལ་ཧྥ་དང་རང་ཉིད་ཀྱི་མེ་མདའ་བོར་བརླགས་སུ་བཏང་
སོང༌། བོལ་ཧྥུས་རི་མགོ་འདིར་ལྟོ་ཞིག་རྙེད་ཡོད་ཀྱང་སྲིད།
རེ་ཕུས་དེ་ལྟར་ཁེར་ལབ་བྱེད་ཞོར་མེ་མདའ་རྙིང་བ་དེ་ཁུར་ནས་
ཕྱིར་ཁྱིམ་ལ་ལོག

ངོ་མི་ཤེས་པའི་མི།

རཱེ་ཕུ་གྲོང་ཚོའི་ཉེ་འགྲམ་ལ་བསླེབས་དུས་མི་ཚོགས་ཞིག་དང་འཕྲད།
ཡིན་ཡང་ཁོས་གཅིག་ཀྱང་ངོ་མ་ཤེས།
འདི་ཅི་འདྲའི་ཡ་མཚར་ཞིག་རེད་ཨང། ཁོའི་སེམས་ལ ངས་
རང་ཉིད་ཀྱིས་གྲོང་ཚོ་འདིའི་ནང་གི་མི་ཚང་མ་ངོ་ཤེས་པ་མ་ཟད་སྡེ་མཚེས་
ཀྱི་མི་ཡང་ངོ་ཤེས་ཀྱིན་ཡོད་བསམ་ཡོད། སྙམ།
ཁོང་ཚོའི་གྱོན་པའང་ཁོས་ངོ་ཤེས་པའི་མི་རྣམས་ཀྱི་གྱོན་པ་དང་མི་
འདྲ། ཁོང་ཚོས་ཧ་ཅང་ངོ་མཚར་བའི་ཚུལ་གྱིས་ཁོ་ལ་ལྟ་བ་དང་ལག་
པས་ངོ་གདོང་འགེབ་ཀྱིན་འདུག
ཅིའི་ཕྱིར་ཁོང་ཚོས་ལག་པས་ངོ་གདོང་བཀབ་པ་ཡིན་ནམ། ཁོས་
དངོས་གནས་ཧ་མ་གོ
ཁོས་རང་གི་ངོ་གདོང་ལ་རེག་རེག་ཅིག་བྱས་པ་ན་མན་ཚར་ཁྲུ་གང་
སྐྱེས་ཡོད་པ་གཞི་ནས་ཚོར།
གྲོང་ཚོའི་ནང་དུ་བསླེབས་རྗེས་བྱིས་པ་ཚོ་ཁོའི་རྗེས་འབྲངས་ནས་
རྒྱུག་ཅིང་མན་ཚར་རིང་བོའི་བཟོ་ལྟར་ལད་མོ་བྱེད་པ་དང་ཁོའི་ཕྱོགས་
ལ་གཏད་ནས་སྐད་ཅོར་བརྒྱབ། ཁོས་བྱིས་པ་དེ་ཚོ་གཅིག་ཀྱང་ངོ་མི་ཤེས་
པ་མ་ཟད་གྱོན་པའང་ཧ་ཅང་ཡ་མཚར་ཞིག་གྱོན་འདུག ཡིན་ཡང་སྔོན་
གྱི་བྱིས་པ་དེ་ཚོ་ཚང་མ་ཁོའི་གྲོགས་པོ་ཡིན་པ་དང་འདི་ཚོ་དེ་ལས་ལྡོག་
སྟེ་ཆ་མེད་རྐྱང་རྐྱང་རེད།
ཁོས་གྲོང་ཚོ་སྟེ་ཁོ་རང་གི་གྲོང་ཚོའི་ནང་གི་ཁྱི་ཡོད་ཚད་ཤེས་ཡང་
ཁྱི་འདི་ཚོས་ཁོ་ངོ་མི་ཤེས་པ་མ་ཟད་ཁོའི་ཕྱོགས་ལ་ཟུག་སྐད་རྒྱག་ཅིང་ཁོ་
ཚོར་རེག་རེག་བྱེད་དུ་མི་འཇུག

གྲོང་ཚོ་ལ་འགྱུར་ལྡོག་བྱུང་འདུག

གྲོང་ཚོ་ལ་འགྱུར་ལྡོག་བྱུང་འདུག་སྟེ། སྔོན་དང་བསྡུར་ན་ཆེན་
པོར་གྱུར་ཡོད་པ་དང་མི་ཡང་ཇེ་མང་དུ་སོང་འདུག འདི་རུ་ཡོད་པའི་
ཁང་པ་མང་པོ་ཞིག་དེ་སྔོན་ཁོས་གཏན་ནས་མཐོང་མ་མྱོང་བ་དང་ཁོ་རང་
གིས་ངོས་ཟིན་པའི་ཁང་རྙིང་དེ་དག་མཐོང་རྒྱུ་མི་འདུག ཁང་པ་དག་གི་
སྒོ་བྱང་སྟེང་དུའང་ངོ་མི་ཤེས་པའི་མིང་བྲིས་འདུག་ལ་མཐོང་མ་མྱོང་བའི་
སྒོའུ་ཁུང་སོགས་ཡོད་ཚད་འགྱུར་འདུག
འདི་ནི་ངའི་གྲོང་ཚོ་མིན་པ་འདྲ། ང་རང་སྐྱེ་སའི་གྲོང་ཚོ་དེ་མིན་
པ་འདྲ། ང་རང་ཁ་སང་ཁ་གྱེས་པའི་གྲོང་ཚོ་དེ་མ་ཡིན་པ་འདྲ།
ཁོས་མགོ་བོ་ཡར་བཀྱགས་ནས་རྒྱང་ལྟ་བྱེད་བཞིན། ཕ་གི་ཁཱ་
ཚུ་ཁེ་ལ་རི་རྒྱུད་རེད། ཕ་གི་དངུལ་མདོག་ལྡན་པའི་ཧི་སྒྲི་སོན་གཙང་
བོ་སྟེ་ཡོད་དོ་ཅོག་སྔོན་བཞིན་རེད། རེད་ཡ། མདང་དགོང་འཐུང་བའི་
ཆང་དེས་ངའི་ཀླད་པ་ཉོག་ཏུ་བཅུག
ཅུང་ཙམ་འགོར་རྗེས་ཁོས་རང་ཁྱིམ་ལ་ལོག་པའི་ལམ་རྙེད་པ་
དང་རྐང་འཇབ་ལག་འཇབ་ཀྱིས་སོང་། རྒྱུ་མཚན་ནི་ཆུང་མའི་ཁོང་ཁྲོའི་
སྐད་སྒྲ་ལ་སྐྲག་པ་རེད། ཡིན་ནའང་ཁང་བའི་སྒེའུ་ཁུང་རྙིང་ཧྲུལ་དུ་གྱུར་
ཡོད་ལ་སྒོ་ཡང་མེད། དེ་རུ་ཁྱི་ཞིག་ཡོད་པར་བལྟས་པ་ཙམ་གྱིས་བོལ་
ཧྥུ་དང་ཤིན་ཏུ་འདྲ་ཡང་ཤ་རིད་ཅིང་ན་སོ་རྒས་འདུག
རེ་ཕུས་ཁོ་བོས། ཡིན་ཡང་ཁྱི་དེས་ཁོ་ལ་ལྟ་ཙམ་གྱིས་བྲོས་སོང་།
ང་རང་གི་ཁྱིས་ཀྱང་ང་རང་ངོ་ཤེས་ཀྱི་མི་འདུག

ཁང་སྟོང་ཞིག

ཁོ་ཁང་པ་དེའི་ནང་དུ་འཛུལ། སྤྱིར་ཡིན་ན་ཁོའི་ཆུང་མས་ནམ་
རྒྱུན་ཁང་པའི་ནང་གཙང་མ་ཡང་མ་བཟོས་ནས་ཡོད་ཚད་ལ་ཧ་ཅང་གཙང་
བའི་རྣམ་པ་ཞིག་རྒྱས་འདུག ཡིན་ཡང་ད་ལྟ་ཁང་བའི་ནང་ཅི་ཡང་མེད་
དེ། རྐུབ་སྟེགས་མེད་ལ་ཅོག་ཙེའང་མེད། གང་ཡང་བཞག་མི་འདུག
ནང་དུ་རྒྱུན་རིང་བོ་ཞིག་ལ་མི་བསྡད་མ་མྱོང་།
ཁོས་རང་གི་ཆུང་མ་དང་བྱིས་པ་རྣམས་བོས་ཡང་ལན་གང་ཡང་
མ་བྱུང༌། ཁོས་ཡང་བསྐྱར། ཆུང་མ། ཆུང་མ། ང་ལ་ངག་ལན་སྟེར་
རོགས། ཞེས་བོས། ཡིན་ཡང་སྔར་བཞིན་ཡ་ལན་གང་ཡང་མ་བྱུང༌།
དེ་ནས་ཁོས་མུ་མཐུད་ནས་ཁོ་དང་མིང་གཅིག་པའི་བུ་ཆུང་བ་སྟེ། རེ་
ཕུ། ངའི་བུ་ཆུང་། ངའི་བུ་ཆུང་། ཞེས་བོས་ཀྱང་ཡ་ལན་གང་ཡང་མ་
བྱུང་།
ཁོ་མགྱོགས་མྱུར་གྱིས་ཁང་བའི་ཕྱི་རོལ་དུ་འོང་བ་དང་སེམས་ལ།
ང་རང་ངེས་པར་དུ་ཆང་ཁང་དེར་འགྲོ་དགོས། དེ་རུ་གྲོགས་པོ་ཚོས་ཡང་
སྙིང་དོན་དག་ཅི་ཞིག་བྱུང་བ་བཤད་སྲིད། ངའི་ཆུང་མ་དང་བྱིས་པ་ཚོ་
གང་ན་ཡོད་པ་དང་རང་ཁྱིམ་ལ་དོན་དག་ཅི་ཞིག་བྱུང་བ་སོགས་ཀྱི་སྐོར་
བཤད་ངེས་ཡིན།ཞེས་བསམ།
ཡིན་ཡང་སྔོན་གྱི་ཆང་ཁང་དེ་མཐོང་རྒྱུ་མི་འདུག ས་དེ་རུ་ཤིང་
གིས་བཟོས་པའི་ཁང་བ་ཆེན་པོ་ཞིག་ཡོད་པ་དང་མིང་ཡང་གསར་བ་བཏགས་
ཡོད་པ་མ་ཟད་སྒོ་བྱང་གསར་བ་ཞིག་ཀྱང་དཔྱངས་ཡོད་པ་མཐོང་།

རྫུན་སིན་སྒྲོལ་ཁྲེལ་མཉམ་འབྲེལ་མགྲོན་ཁང་།

ཇཱོར་ཇི་ཝ་ཤིན་དྲོན།

ཇཱོར་ཇི་ཆང་ཁང་སྒོ་འགྲམ་ན་སྐྱེས་ཡོད་པའི་ཤིང་སྡོང་དེ་མཐོང་
རྒྱུ་མི་འདུག་ཅིང་དེ་རུ་དར་ཤིང་རིང་བོ་ཞིག་བཙུགས་ཡོད་པའི་སྟེང་ལ་
ངོ་མཚར་བའི་མཚོན་རྟགས་དང་ཐིག་རིས་ཡོད་པའི་དར་ཆ་ཞིག་ཀྱང་
བཏགས་འདུག ཁོས་ཇཱོར་ཇི་རྒྱལ་བོའི་སྐུ་པར་བཙལ། ཡིན་ནའང་དེ་
ཡང་འགྱུར་འདུག་ལ་ཇཱོར་ཇི་རྒྱལ་བོས་ཕྱི་ལྭ་དམར་པོ་ཞིག་གྱོན་ཡོད་པ་
ད་ནི་སྔོན་པོར་གྱུར་ཡོད་པ་དང་ཞྭ་མོས་རྒྱལ་བོའི་དབུ་ཞྭའི་ཚབ་བྱས་འདུག
འདྲ་པར་གྱི་འོག་ཏུ་ཡི་གེ་འདི་དག་བྲིས་ཡོད་པ་མཐོང་།

ཇཱོར་ཇི་ཝ་ཤིན་དྲོན།

ཆང་ཁང་གི་སྒོ་འགྲམ་མི་ཁ་ཤས་ཀྱིས་བསྐོར་ཡོད་ཀྱང་རེ་ཕུས་ངོ་
ཤེས་པ་གཅིག་ཀྱང་མེད། མི་འདི་ཚོ་ནམ་རྒྱུན་ཁོ་ཆང་ཁང་འདིར་འཕྲད་
པའི་མི་དེ་ཚོ་དང་མི་འདྲ། ཁོས་ངོ་ཤེས་པའི་མི་རྣམས་ཞི་དལ་བག་ཕབས་
དང༌། བྲེལ་འཚབ་མེད་པ། ལྷོད་གཡེང་ཁུ་སིམ་ངང་སྡོད་མཁན་ཤ་
སྟག་ཡིན་ཡང་མི་འདི་ཚོ་བྲེལ་བྲེལ་འཚབ་འཚུབ་དང་སྐད་ཆ་བཤད་པ་
མགྱོགས་ཤིང་སྐད་གདངས་ཡང་མཐོ། མ་རེད། འདི་ཚོ་ངའི་གྲོགས་
པོ་ཚོ་མ་རེད།
ཁོས་མི་དེ་ཚོར་བལྟས་ནས་སེམས་ལ། ནེ་ཁོ་ལ་སི་བེ་གྲར་གང་
ན་ཡོད་དམ། ནྭེ་ཁོ་ལ་སི་བེ་གྲར་ཁོའི་ར་ཙེ་རིང་བོ་དང་མཉམ་དུ་གང་
ན་ཡོད་དམ། ད་དུང་སྒྲེ་རེ་ཁུ་བྷོར་མད་དེ་སློབ་གྲྭའི་དགེ་རྒན་ཁོའི་སྐད་
ཆའི་ནང་གི་མིང་ཚིག་རིང་བོ་དག་དང་མཉམ་དུ་གང་ན་ཡོད་དམ། བསམ།

འདེམས་བསྐོ།

དེ་རུ་གཟུགས་པོ་ཆུང་ཞིང་ངོ་མཆུ་སྐམ་ལ་རིད་པ་དང་ལྭ་བའི་ཁུག་
མའི་ནང་ཡིག་ཆ་མང་བོ་བཅུག་ཡོད་པའི་མི་ཞིག་ཡོད། ཁོས་རེ་ཕུས་
གཏན་ནས་གོ་མ་མྱོང་བའི་དོན་དག་གསར་བ་ཞིག་གླེང་བཞིན་ཡོད་པ་ནི།
འགྲོ་བ་མིའི་ཐོབ་ཐང་དང༌། འདེམས་བསྐོ། ད་དུང་མི་ཞིག་བདམས་
ནས་གྲོས་ཚོགས་ཞིག་ལ་ཞུགས་རྒྱུའི་སྐོར་རེད།
གྲོས་ཚོགས་ཞེས་པ་ཅི་ཞིག་ཡིན་ནམ། རེ་ཕུས་གྲོས་ཚོགས་ཞེས་
པའི་ནང་དོན་ཤེས་འདོད་པ་སྟེ། དེ་ནི་དངོས་པོ་ཞིག་ཡིན་ནམ་ཡང་ན་
ས་ཆ་ཞིག་ཡིན་ནམ། ཅིའི་ཕྱིར་མི་ཞིག་བདམས་ནས་དེར་མངགས་དགོས་
སམ་བསམ། སྐབས་དེར་གཟུགས་པོ་ཆུང་ཆུང་ཅན་གྱི་མི་དེས་ཀྱང་དམག་
འཁྲུག་ཞིག་གི་སྐོར་ཏེ། དོན་དྲུག་ལོའི་དམག་འཁྲུག་གི་སྐོར་གླེང༌།
ཁོས་བཤད་པ་ནི་༡༦༧༦ལོ་ཡིན་ནམ།རེའུ་ཕུས་རང་སེམས་ལ་
དྲི་བ་དྲིས། ཡིན་ཡང་དེ་ཡིན་ཚེ་ལོ་མང་བོ་འགོར་སོང༌། ༡༧༧༦ལོར་
ད་དུང་དུས་ཡུན་རིང་བོ་དགོས། ཁོས་བཤད་པ་ནི་དམག་འཁྲུག་གང་
ཞིག་ཡིན་ནམ།
ཆང་ཁང་གི་ཕྱི་རོལ་ན་སྡོད་པའི་མི་ཚོགས་ཀྱིས་རེ་ཕུ་ལ་ཅེར་ནས་
བསྡད་ཡོད་པ་སྟེ། ཁོའི་ཧ་ཅང་རིང་བའི་མན་ཚར་དང་རྒས་མདོག བེད་
སྤྱོད་མེད་པའི་མེ་མདའ། ཡ་མཚན་པའི་གྱོན་གོས། ད་དུང་རྗེས་འབྲངས་
བའི་བུད་མེད་ཚོ་དང་བྱིས་པ་ཚོ།
མི་གཟུགས་ཐུང་དེ་ཁོའི་མདུན་དུ་བཅར་ནས་བཤད་རྒྱུར། ཁྱེད་
རང་སུའི་ཕྱོགས་ནས་ལང་གི་ཡིན།
ཅི་ཞིག་གི་ཕྱོགས་སུ། རེའུ་ཕུས་དྲིས།
ཁྱེད་རང་ཕྱོགས་གང་བདམས་ཐོན་བྱུང་བར་ཡིད་འཐད་ཡོད།
འདེམས་བསྐོ། རེ་ཕུས་བཤད།
ཁྱོད་ཀྱིས་སུ་མངགས་ནས་ཚོགས་འདུ་ལ་ཞུགས་སུ་འཇུག་རྒྱུ་དང་
ཁྲིམས་ལུགས་གཏན་འབེབ། ད་དུང་ང་ཚོའི་རྒྱལ་ཁབ་དབང་སྒྱུར་བྱེད་
དུ་འཇུག་རྒྱུ།
རེ་ཕུས་ཧ་མ་གོ

ཁོ་སུ་རེད།

སྐབས་དེར་གྱོན་པ་གྲ་དག་པ་དང་ཞྭ་མོ་མཐོན་པོ་གྱོན་ཡོད་པའི་
ཕྱུག་བདག་སྐུ་ངོ་རྒན་པོ་ཞིག་ཚུར་འོང་གིན་འདུག ཁོ་མི་ཚོགས་བརྒྱུད་
ཞོར་དུ། ང་ལ་ལམ་ཁ་བྱོས། ཞེས་སྐད་བརྒྱབ།
ཁོས་རེ་ཕུ་ལ་གཅིག་བལྟས་རྗེས་སྐད་གདངས་དམའ་མོས་བཤད་
རྒྱུར། ཁྱོད་ཀྱིས་ཅིའི་ཕྱིར་མེ་མདའ་ཁུར་ནས་འདེམས་བསྐོའི་ཚོགས་
འདུར་ཞུགས་པ་ཡིན། ཁྱེད་རང་གི་རྗེས་འདེད་པའི་མི་དེ་ཚོ་སུ་རེད། ཁྱོད་
ཀྱིས་འཁྲུག་རྩོད་ཐེངས་ཤིག་སློང་འདོད་དམ།
རཱེ་ཕུས་བཤད་རྒྱུར། མིན། མིན། མིན། ང་ནི་མི་དབུལ་བོ་
གཉོམ་ཆུང་ཞིག་ཡིན་པ་དང་ཇཱོར་ཇི་རྒྱལ་བོ་ནི་བདག་གི་རྒྱལ་བོ་ཡིན།
གནམ་བདག་གིས་རྒྱལ་བོ་སྐྱོབས་པར་མཁྱེན།
ཇོར་ཇི་རྒྱལ་བོ། མི་ཚོགས་ཀྱིས་འུར་དིར་རེ་བརྗོད་རྒྱུར། ཁོ་
ཕར་སྐྲོད་ཐོངས་ཤིག ཕར་སྐྲོད་ཐོངས་ཤིག ཁོ་ཨ་མི་རི་ཀའི་མི་ཞིག་
མ་རེད། ཁོ་སུ་རེད། ཉེན་རྟོག་པར་སྐད་ཐོངས་ཤིག
ཁྱོད་ཅིའི་ཕྱིར་འདི་གར་འོངས་པ་ཡིན། སྐུ་ངོ་རྒན་པོ་དེས་འདྲི་
རྒྱུར། ཁྱོད་ཀྱིས་མི་ཞིག་འཚོལ་བ་ཡིན་ནམ། སུ་འཚོལ་བ་ཡིན།
བདག་གིས་ནམ་རྒྱུན་ཆང་ཁང་འདིར་འོང་བའི་གྲོགས་པོ་ཁ་ཤས་
ཤིག་འཚོལ་བ་ཡིན། ཁོང་ཚོ་ནམ་རྒྱུན་འདིར་ཡོད། ཡིན་ཡང་ངས་
གཅིག་ཀྱང་མ་རྙེད།
འདིར་རེ་ཕུ་ཝན་བེན་གུལ་ངོ་ཤེས་མཁན་མེད་དམ།
ཁྱོད་ཀྱི་གྲོགས་པོ་ཚོ་སུ་ཡིན། ཁོང་ཚོའི་མིང་ལ་ཅི་ཟེར། སྐུ་དྲག་
རྒན་པོས་དེ་ལྟར་དྲིས།
ཨོ་རེའུ་ཕུས་བཤད་རྒྱུར། ནེ་ཁོ་ལ་སི་བེ་གྲར་གང་ན་ཡོད།
ནེ་ཁོ་ལ་སི་བེ་གྲར། སྐུ་དྲག་རྒན་པོས་བཤད་རྒྱུར། ཁོ་འདས་
ནས་ལོ་བཅོ་བརྒྱད་འགོར་སོང་།
བྷོ་རོམ་སྒྲ་ཆུར་གང་ན་ཡོད།
དམག་འཁྲུག་འགོ་རྩོམ་མ་ཐག་དམག་ལ་ཞུགས་པ་དང་དམག་
འཁྲུག་ཞིག་ལས་གཞན་གྱིས་བསད་པའམ་ཡང་ན་མཚོ་ནང་དུ་ལྷུང་བ་གང་
ཡིན་བདག་གིས་གསལ་བོ་ཞིག་མ་ཤེས་མོད་གང་ལྟར་ཁོ་གཏན་ནས་ཕྱིར་
མ་འོང་།
སློབ་གྲྭའི་དགེ་རྒན་སྒྲེ་རེ་ཁུ་བྷོར་མད་གང་ན་ཡོད།
ཁོ་ཡང་དམག་འཁྲུག་ལ་ཞུགས་པ་དང་བྱས་རྗེས་ཆེན་པོ་བཞག ད་
ལྟ་གྲོས་ཚོགས་ནང་ཡོད་ལ་གྲོས་ཚོགས་ཀྱི་ཚོགས་མིར་གྱུར་ཡོད།
རེ་ཕུ་ལ་ཅི་དྲན་འདི་དྲན་དང་ཅི་བྱེད་འདི་བྱེད་མེད་པར་གྱུར་ཞིང་།
ངའི་ཁྱིམ་དང་ངའི་གྲོགས་པོ་ཚོར་ཅི་འདྲའི་འགྱུར་བ་ཆེན་པོ་ཞིག་བྱུང་
འདུག ང་གཅིག་པོ་ལུས་སོང༌། ངོ་ཤེས་གཅིག་ཀྱང་མེད་པའི་འཇིག་
རྟེན་འདིར་ང་ཁེར་རྐྱང་རེད། འདི་ན་རེ་ཕུ་ཝན་བེན་གུལ་ངོ་ཤེས་མཁན་
གཅིག་ཀྱང་མེད་དམ། ཞེས་འོ་དོད་ཀྱིས་སྐད་འབོད་བྱས།

ང་སུ་རེད།

ཨོ། རེ་ཕུ་ཝན་བེན་གུལ། མི་གཉིས་གསུམ་ཞིག་གིས་མཉམ་
དུ་སྐད་གདངས་མཐོན་པོས་བཤད་རྒྱུར། རེད་ཡ། ཁོ་ཕར་ཕྱོགས་དེར་
ཡོད། ཤིང་སྡོང་དེའི་རྩ་ན་བཙོག་འདུག་པ་དེ་རེ་ཕུ་ཝན་བེན་གུལ་རེད།
་ཕུས་ཕར་ལ་བལྟས་པ་ན་རང་ཉིད་དང་ཐོག་རི་འགོར་འགྲོ་དུས་
དང་འདྲ་བོ་ཡིན་ཞིང་གྱོན་གོས་རྙིང་ཧྲུལ་དང་རྫོབ་རོ་གྱོན་པ། ལེ་ལོ་སྒྱིད་
ལུག་གི་ཉམས་སྣང་ཐོན་པའི་ཕོ་གསར་ཞིག་མཐོང་།
ཁོ་ང་ཡིན་ནམ། དེ་ན་ང་སུ་ཡིན་ནམ། ང་རང་ཉིད་ང་རང་མིན་
པར་ཕ་གིའི་མི་དེ་ང་ཡིན་ནམ། མི་གཞན་ང་ལ་བརྫུས་འདུག མདང༌
དགོང་ང་ད་དུང་ང་ཡིན། ཡིན་ཡང་ང་རི་འགོ་རུ་གཉིད་ཐེངས་གཅིག་
གིས་ཁོང་ཚོས་ངའི་མེ་མདའ་བརྗེས་པ་རེད། ཡོད་ཚད་འགྱུར་འདུག ང་
ཡང་འགྱུར་འདུག ངས་རང་གི་མིང་ལ་ཅི་ཟེར་བ་མི་ཤེས་པ་མ་ཟད་རང་
ཉིད་སུ་ཡིན་པའང་མི་ཤེས།
མི་རྣམས་ཀྱིས་ངས་ལྟ་ཁྱོས་ལྟོས་ཀྱིས་མགོ་བོ་གཡུག་གཡུག་བྱེད་
བཞིན། ཁོའི་ཀླད་པར་སྐྱོན་ཞུགས་མེད་དམ། མེ་མདའ་ཁུར་ཡོད་པས་
བདེ་འཇགས་ཡིན་ནམ། ཞེས་བཤད། སྐུ་ངོ་རྒན་པོ་དེ་འགྲོ་བར་རྩོམ།
ཁོ་ལའང་ས་འདིར་སྡོད་པར་བདེ་འཇགས་མིན་པའི་ཚོར་སྣང་ཞིག་སྐྱེས་
འོང།
སྐབས་འདིར་བྱད་གཟུགས་མཛེས་བའི་བུད་མེད་ཅིག་ཚུར་འོང་
བ་དང་། ཁོ་མོས་མན་ཚར་རིང་པོ་སྐྱེས་ཡོད་པའི་མི་ཡ་མཚན་ཅན་དེར་
ལྟ་འདོད་སྐྱེས། མོས་ལག་ཏུ་བྱིས་པ་ཞིག་བཟུང་ཡོད་ལ་བྱིས་པ་དེས་མི་
རྒན་པོ་དེ་མཐོང་བ་དང་སྐྲག་སྣང་སྐྱེས་ཏེ་ངུ་དངངས་བྱས།
སྐད་མ་རྒྱག རེ་ཕུ། མོས་བཤད་རྒྱུར། གླེན་ཆུང༌། རྒན་པོ་
འདིས་ཁྱོད་ལ་གནོད་པ་བྱེད་མི་སྲིད།
སྐྱེས་མེད་དེས་བྱིས་པའི་མིང་ལ་རེ་ཕུ་ཞེས་བརྗོད།
བདག་གིས་མོ་ངོ་ཤེས་པ་འདྲ། རེ་ཕུ་རྒན་པའི་སེམས་ལ། ཁོ་
མོའི་སྐད་གདངས་དེ་ངའི་ཡིད་ལ་དྲན་གྱིན་འདུག ད་དུང་ཁོ་མོའི་སྐད་
ཆ་བཤད་སྟངས།
ཁྱོད་ཀྱི་མིང་ལ་ཅི་ཞིག་ཟེར།” རེ་ཕུས་དྲིས།
ཇཱོ་སྒྲེ་སུ་ཇར་སྒྲེ་ནིར།

རེ་ཕུས་བུ་མོ་གཅིག་རྙེད།

རཱེ་ཕུས་ཡང་བསྐྱར་འདྲི་རྒྱུར། ཁྱོད་ཀྱི་ཨ་ཕའི་མིང་ལ་ཅི་ཞིག་
ཧེ། འཁྱམས་པོ། ཁོའི་མིང་ལ་རེ་ཕུ་ཝན་བེན་གུལ་ཟེར་ཞིང་ལོ་
ཉི་ཤུའི་སྔོན་ལ་ཁོས་རང་གི་མེ་མདའ་ཁུར་ནས་ཡུལ་གཞན་ཞིག་ལ་སོང་
བ་དང་དེ་ནས་བཟུང་བདག་གིས་ཁོ་གཏན་ནས་མཐོང་མ་མྱོང༌། ཁོའི་
ཁྱི་རྒན་རང་ཁྱིམ་ལ་ལོག་ཡོང། ཡིན་ཡང་མི་སུས་ཀྱང་ཁོ་རང་གིས་རང་
སྲོག་བཅད་པའམ་ཡང་ན་ཧིན་རྡི་ཨན་མིས་འཛིན་བཟུང་བྱས་པ་མ་ཤེས།
ང་དེ་དུས་ད་དུང་བྱིས་པ་ཆུང་ཆུང་ཞིག་ཡིན།
རེ་ཕུས་མོ་ལ་དྲི་བ་ཐེངས་གཅིག་མིན་པར། ཁྱོད་ཀྱི་ཨ་མ། ཁྱོད་
ཀྱི་ཨ་མ་གང་ན་ཡོད།
ཚེ་ལས་འདས་ནས་དུས་ཡུན་རིང་བོ་འགོར་མེད། མོ་སྒོ་འགྲམ་
ནས་ཅ་ལག་ཉོ་མཁན་གྱི་མིའི་སྟེང་ལ་ཁོང་ཁྲོ་ལངས་ཏེ་མཇུག་མཐར་ས་
ལ་འགྱེལ་ནས་ཚེ་ལས་འདས་སོང་།
ཨོ། རེ་ཕུའི་སེམས་ལ། ང་རང་བདེ་འཇགས་ཀྱིས་ཆུང་མའི་
ཉེན་འགག་ལས་ཐར་སོང་།བསམ།
ཁོས་བུ་མོའི་ལག་ཟུང་བཟུང་ནས་བཤད་རྒྱུར། ང་ཁྱེད་ཀྱི་ཨ་ཕ་
ཡིན། ང་སྔོན་མ་རེ་ཕུ་ཝན་བེན་གུལ་གཞོན་གསར་དེ་ཡིན། ཡིན་ཡང་
ད་ལྟ་ང་རེ་ཕུ་ཝན་བེན་གུལ་རྒན་པར་གྱུར་འདུག རྒན་འཁྱམས་རེ་ཕུ་
ཝན་བེན་གུལ་ངོ་ཤེས་མཁན་གྱི་མི་གཅིག་ཀྱང་མེད་དམ།

ཅི་འདྲའི་ངོ་མཚར་བའི་གཏམ་རྒྱུད་ཅིག

རཱེ་ཕུ་ཝན་བེན་གུལ་ཤེས་མཁན་གྱི་མི་གཅིག་ཀྱང་མེད་དམ། ཁོས་
ཡང་བསྐྱར་ཐེངས་གཅིག་དྲིས།
ལན་རྒྱག་མཁན་གཅིག་ཀྱང་མ་བྱུང༌། སྐབས་དེར་མི་ཚོགས་ཀྱི་
ཁྲོད་ནས་ཧ་ཅང་རྒས་པའི་རྒན་མོ་ཞིག་ཁོའི་གམ་ལ་བཅར་ནས་ངོ་གདོང་
ལ་ལྟ་ཡག་ཅིག་བྱས་ནས་བཤད་རྒྱུར། རེད་ཡ། ཁོ་དངོས་གནས་རེ་
ཕུ་ཝན་བེན་གུལ་རེད། དེ་ཡིན་ན་ཁྱོད་རང་མཇུག་མཐར་རང་ཁྱིམ་ལ་
ལོག་འོང་བ་རེད་ལ། ཨོ་ན། འདས་པའི་ལོ་ཉི་ཤུའི་རིང་ཁྱེད་རང་གང་
ལ་སོང་བ་ཡིན།
རཱེ་ཕུས་ཁོས་བརྒྱུད་པའི་ལོ་རྒྱུས་རྣམས་བཤད་པ་དང་དེ་ལ་དུས་
ཡུན་རིང་བོ་ཞིག་མ་འགོར། རྒྱུ་མཚན་ནི་འདས་པའི་ལོ་ཉི་ཤུ་ནི་ཁོ་ལ་
མཚོན་ན་ཞག་མ་གཅིག་རེད། མི་རྣམས་ཀྱིས་ཉན་རྗེས་གཅིག་གཅིག་
གི་གདོང་ལ་ཅེར་ཞིང་མི་ཁ་ཤས་ཀྱིས། ཅི་འདྲའི་ཡ་མཚར་བའི་གཏམ་
རྒྱུད་ཅིག་རེད་ཨང་། ཁོས་ང་ཚོས་ཡིད་ཆེས་བྱེད་སྲིད་བསམ་བཞིན་ཡོད་
དམ། ཞེས་བཤད།
སྐུ་ངོ་རྒན་པོ་དེས་ཉེན་ཁ་མེད་པ་མཐོང་རྗེས་ཡང་བསྐྱར་ཕྱིར་ལོག་
འོང་།
མིན། ཁོས་བཤད་རྒྱུར། ང་ཚོས་འདི་ལྟ་བུའི་མཚར་སྒྲུང་ལ་ཡིད་ཆེས་
མི་བྱེད།
སྐབས་དེར་ཁོང་ཚོས་རྒན་པོ་ཕེ་ཁྲེར་ཝན་སྒྲེར་སྒྲོན་ཁུ་ལམ་ཆེན་
བརྒྱུད་ནས་བསླེབས་འོང་བ་མཐོང་།

ཕེ་ཁྲེར་ཝན་སྒྲེར་སྒྲོན།

རྒན་པོ་ཕེ་ཁྲེར་ཝན་སྒྲེར་སྒྲོན་ཉེ་སར་བཅར། རེད་ཡ་ང་ཚོས་
ཁོང་ལ་འདྲི། མི་མང་གིས་དེ་ལྟར་བརྗོད།
ཕེ་ཁྲེར་ཝན་སྒྲེར་སྒྲོན་ནི་སྡེ་བ་འདིའི་ནང་གི་ཆེས་རྒན་པོ་ཡིན།
ཁོས་གནས་འདིར་ཡང་སྙིང་དོན་ཅི་ཞིག་བྱུང་བ་ཤེས་སྲིད་པ་དང་སུས་
ཀྱང་བློ་ལ་ཤོང་དཀའ་བའི་དུས་རབས་བརྒལ་ཞིང་ངོ་མཚར་བའི་ངག་རྒྱུན་
གྱི་གཏམ་རྒྱུད་དེ་དག་ཡིད་ལ་བཟུང་ཡོད།
རེད་ཡ། ཁོས་བཤད་རྒྱུར། བདག་གི་མེས་པོས་ཁཱ་ཚི་ཁེ་ལ་
རི་རྒྱུད་སྐོར་གྱི་གནས་ཚུལ་མཐའ་དག་ཤེས་པ་དང༌། ཁོང་གིས་ངོ་མཚར་
བའི་དོན་དག་དེ་གནས་དེར་བྱུང་བ་ཡིན་པར་བཤད། ཧིན་རེ་ཧཱི་སྒྲི་སོན་
དང་ཁོའི་ལག་རོགས་ཆུ་བ་མི་བརྒྱད་པོ་ལོ་ཉི་ཤུ་རེ་ནས་ཐེངས་གཅིག་ལ་
འོངས་ནས་ཁོས་ཐོག་དང་པོར་འཚོལ་རྙེད་བྱུང་བའི་གཙང་བོ་ཆེན་པོ་འདིར་
ལྟ་ཞིབ་བྱེད་པ་དང་བདག་གི་ཨ་ཕས་དེ་སྔོན་ཁོང་ཚོས་ཧོ་ལན་གྱི་གྱོན་གོས་
རྙིང་པ་གྱོན་ནས་རི་མགོ་དེར་རྡེལ་དགུ་སྒྲིག་གི་རྩེད་མོ་རྩེ་བ་མཐོང་མྱོང་
བ་མ་ཟད་སྒྱོགས་རིལ་སྒྲིལ་བའི་སྒྲ་འབྲུག་སྐད་གྲགས་པ་དང་མཚུངས་
ཟེར།

རཱེ་ཕུས་རང་ཁྱིམ་རྙེད།

མི་ཚོགས་བྱང་སོང༌། བུད་མེད་ཚོ་རང་རང་གི་ཁྱིམ་ལ་ལོག་པ་
དང་སྐྱེས་པ་ཚོས་ད་དུང་མུ་མཐུད་ནས་འདེམས་བསྐོ་བྱས། རེ་ཕུའི་བུ་
མོས་ཁོ་རང་ཁྱིམ་ལ་ཁྲིད་ནས་ཁོང་ཚོ་དང་མཉམ་དུ་འདུག་རྒྱུ་བྱས། མོ་
ལ་གྲ་དག་པའི་ཁང་པ་ཞིག་ཡོད་པ་དང་བྱིས་པའི་དུས་སུ་རེ་ཕུས་རྩེད་ཆས་
མང་པོ་བཟོ་མྱོང་བའི་གཞོན་གསར་ཞིག་དང་གཉེན་སྒྲིག་བྱས་ཟིན།
རཱེ་ཕུའི་བུ་ཁོའི་ཨ་ཕ་དང་ཤིན་ཏུ་མཚུངས་ཏེ། ཁོ་རང་གིས་ལས་
འདོད་པའི་ལས་ཀ་རྣམས་ཧུར་ཐག་གིས་ལས་ཡང་རང་ཁྱིམ་གྱི་ལས་ཀ་
ལས་རྒྱུར་མི་དགའ།
རེ་ཕུའི་འཚོ་བ་སྔོན་བཞིན་ཡིན་ལ་ཁོའི་གྲོགས་པོ་ཚང་མ་ཧ་ཅང་
རྒས་འདུག་པ་དང༌། གཞོན་གསར་རྣམས་ལས་ཡང་བསྐྱར་གྲོགས་པོ་
གསར་བ་མང་བོ་རྙེད་ཅིང་ཁོང་ཚོ་ཁོ་ལ་ཤིན་ཏུ་དགའ།

མཇུག་བྱང་།

རེ་ཕུས་སྔོན་བཞིན་ཁོ་རང་རྒྱུན་དུ་འགྲོ་སའི་ཆང་ཁང་གི་ཕྱི་རོལ་
དུ་བསྡད་ནས་སྒྲུང་བཤད་ཀྱིན་ཡོད་པ་དང་མི་རྣམས་ཁོའི་དམག་འཁྲུག་
ཡ་སྔོན་གྱི་སྒྲུང་ལ་ཧ་ཅང་ཉན་རྒྱུར་དགའ། ཡིན་ཡང་དམག་འཁྲུག་རྗེས་
ལ་བྱུང་བའི་གནས་ཚུལ་ཐམས་ཅད་ཁོ་ལ་མཚོན་ན་ཤིན་ཏུ་ལྐོག་གྱུར་ཞིག་
ཡིན། ཁོས་སུ་ཞིག་གིས་རྒྱལ་ཁབ་དབང་སྒྱུར་བྱེད་པ་དང༌། ཁྲིམས་
ལུགས་གཏན་འབེབ། བཀའ་སྒྲོག་པ་སོགས་ལ་དོ་སྣང་བྱེད་ཀྱི་མེད། ཁོ་
མི་དགའ་སའི་དོན་དག་ཉག་གཅིག་ནི་ཆུང་མའི་དབང་སྒྱར་བྱེད་པ་དེ་ཡིན་
ཡང་ད་ལྟ་ཁོ་དེ་ལས་རང་དབང་ཐོབ་པ་སྟེ། ག་དུས་ཕྱི་རོལ་དུ་འགྲོ་བ་
དང་ག་དུས་ནང་ལ་འོང་བ་རང་འདོད་ཡིན།
ཁོས་དུས་རྒྱུན་སྐུ་ཞབས་སྒྲོལ་ཁྲེལ་གྱི་ཆང་ཁང་ལ་ཡོང་མཁན་གྱི་
ལམ་འགྲོ་བ་དག་ལ་རང་གི་དངོས་བརྒྱུད་ཀྱི་ལོ་རྒྱུས་བཤད། དང་ཐོག་
སྒྲུང་དེ་དེ་འདྲའི་འདྲ་མཚུངས་ཤིག་མིན་ཡང་དུས་ཡུན་ཞིག་བརྒྱུད་རྗེས་
བདག་གིས་དེབ་འདིའི་ནང་དུ་བྲིས་པ་བཞིན་གྱུར་སོང་། མི་ཁ་ཤས་ཀྱིས་
ནམ་རྒྱུན་དོན་དག་དེ་དངོས་དོན་ཞིག་མ་རེད། རེ་ཕུའི་ཀླད་པར་སྐྱོན་
ཞུགས་པ་རེད་ཅེས་བཤད་ཀྱིན་ཡོད་ཀྱང་། ཧོ་ལན་གྱི་མི་རྒན་རབས་པ་
ཚོས་དེ་ལ་ཡིད་ཆེས་བྱེད་ཀྱིན་ཡོད་པ་མ་ཟད་ཁོང་ཚོས་ནམ་རྒྱུན་འབྲུག་
སྒྲ་གྲགས་པ་ཐོས་དུས། ཧེ། གན་ནི་ཧཱིན་རེ་ཧིན་སྒྲི་སོན་དང་ཁོའི་ལག་
རོགས་པ་ཚོས་རྡེལ་དགུ་སྒྲིག་གི་རྩེད་མོ་རྩེད་ཀྱིན་ཡོད་པ་རེད།ཅེས་བཤད་
པ་དང་ད་དུང་མི་ཁ་ཤས་ཤིག་གིས་ཁོང་ཚོའི་ཆུང་མ་ལྕམ་མོ་ཝན་བེན་གུལ་
དང་འདྲ་སྟེ་ཆང་ཟོམ་དེ་ལས་ཆང་ཞིག་བཏུང་ནས་ལོ་ཉི་ཤུའི་རྗེས་ནས་
གཉིད་སད་ན་ཅི་མ་རུང་སྙམ་བཞིན་ཡོད།།

གཉིད་འགུག་འགག་གི་མཚར་སྒྲུང་།

སྦུ་རོན་སུ་པོར།

སྒུ་རོན་སུ་པོར་གྲོང་ཚོ་ནི་ཧཱི་སྒྲི་སོན་གཙང་བོའི་ཉེ་འགྲམ་ན་ཆགས་
ཡོད། གྲོང་ཚོ་དང་དབྱིན་ཁྲི་ཉིས་བརྒྱའི་མཚམས་ན་རི་འགོ་ཆུང་ཆུང་
གཉིས་ཡོད་པའི་དཀྱིལ་དུ་འགག་འཕྲང་ཞིག་ཡོད་པར་གཉིད་འགུག་འགག་
ཏུ་འབོད།
གཉིད་འགུག་འགག་ནི་འཛམ་གླིང་སྟེང་ཆེས་ལྷིང་འཇགས་ལྡན་
པའི་གནས་ཀྱི་གྲས་ཤིག་ཡིན། ཆུ་ཕྲན་ཆུང་ཆུང་ཞིག་སྙན་འཇེབས་ཀྱི་
ཤག་སྒྲ་དང་བཅས་ཤར་མར་རྒྱུག་པས་མི་རྣམས་རང་དབང་མེད་པར་
གཉིད་ཀྱི་ཞིང་ཁམས་སུ་འདྲེན།
སྒུ་རོན་སུ་པོར་གྱི་མི་རྣམས་ཀྱིས་གཉིད་འགུག་འགག་ཏུ་འདྲེ་ཞིག་
གནས་ཡོད་པར་ཡིད་ཆེས་བྱེད་ཀྱི་ཡོད། འདྲེ་དེ་ནི་མགོ་མེད་པའི་གྱད་
མི་རྟ་ཞོན་ཞིག་སྟེ། གཉིད་འགུག་འགག་གི་དམག་འཁྲུག་ཐེངས་ཤིག་
ལས་མགོ་བོ་བཅད་པའི་དམག་མི་ཞིག་ཡིན། ཁོའི་བེམ་པོ་ལྷ་ཁང་ཕྱི་རོལ་
གྱི་ལྷ་ཁང་དུར་ཁྲོད་དུ་སྦས་ཡོད། ཡིན་ཡང་ནམ་རྒྱུན་མཚན་མོ་བསླེབས་
དུས་ཁོ་རྟར་ཞོན་ཏེ་ཕྱི་རོལ་དུ་ཡོང་ནས་གཉིད་འགུག་འགག་ཏུ་འཐེན་པའི
ལམ་བུ་ཡོད་ཚད་ཉུལ་ཏེ་ཁོའི་མགོ་བོ་འཚོལ་བཞིན་ཡོད་པ་དང་ནམ་མ་
ལངས་བའི་སྔོན་ལ་ཕྱིར་རང་ཉིད་ཀྱི་བེམ་པོ་དུར་སྦས་བྱས་ཡོད་པའི་ལྷ་
ཁང་ལ་ལོག་འགྲོ འདི་ནི་གཏམ་རྒྱུད་ཀྱི་རགས་བཤད་ཙམ་ཡིན།

ཡེ་ཆ་བྷོ་སྒྲེ་གུ་རན།

ཧ་ལམ་སྤྱི་ལོ་༡༨༠༠ལོར་མིང་ལ་ཡེ་ཆ་བྷོ་སྒྲེ་གུ་རན་ཟེར་བའི་མི་
ཞིག་གིས་གཉིད་འགུག་འགག་གི་ཉེ་འགྲམ་དུ་སློབ་གྲྭ་ཞིག་བཙུགས། ཁོའི་
དཔུང་ལག་དང་སྒྱིད་པ་རིང་ཞིང་ཧ་ཅང་ཆེ་བའི་རྐང་བ་གཉིས་ཡོད་པ་དང་། མགོ་
བོ་ཆུང་ཞིང་རྣ་བ་ཆེ་བ། སྣ་རིང་བོ་བཅས་ཡིན་ལ་ཕར་བལྟས་ཚོད་ཀྱིས་
ལྟོ་འགྲེང་བའི་ཟ་མ་ཞིག་ཟ་མྱོང་མེད་པའི་ཚོར་བ་སྟེར།
སློབ་གྲྭ་ནི་ཁེར་རྐྱང་གིས་རི་ཆུང་ཞིག་གི་འདབས་ཀྱི་ཚང་ཚིང་ཤིང་
ནགས་གསེབ་ཏུ་ཆགས་ཡོད། བྱིས་པ་ཚོར་སློབ་ཁྲིད་བྱེད་སྐབས་སྦྲང་
མ་མེ་ཏོག་ལ་འཁོར་བ་ལྟ་བུའི་ཝང་ཝང་ཀློག་འདོན་གྱི་སྒྲ་དམའ་མོ་དེ་ཐོས་
ཐུབ་ལ། སྐབས་སྐབས་སུ་ཡེ་ཆ་བྷོ་སྒྲེ་གུ་རན་གྱིས་ལེ་ལོ་སྒྱིད་ལུག་བྱེད་
མཁན་ནམ་སྤྱོད་ལམ་གཙང་མ་མིན་པའི་བྱིས་པ་རྣམས་ལ་བཀའ་ཆད་
གཏོང་བའི་སྒྲའང་ཐོས་ཐུབ།
སློབ་གྲྭ་གྲོལ་རྗེས་ཡེ་ཆ་བྷོ་སྒྲེ་ནམ་རྒྱུན་བྱིས་པ་ཆེན་པོ་རྣམས་དང་
མཉམ་དུ་རྩེད་མོ་རྩེད་ཀྱིན་ཡོད་པ་དང༌། ཉིན་གུང་ཡོལ་རྗེས་དུས་རྟག་
པར་བྱིས་པ་ཆུང་ཤས་རྣམས་དང་མཉམ་དུ་ཁོང་ཚོའི་ཁྲོད་ན་སུ་ལ་བྱད་
གཟུགས་མཛེས་པའི་ཨ་ཅེ་ཡོད་པ་དང་སུ་ལ་ཟ་མ་གཡོ་སྦྱོར་མཁས་པའི་
ཨ་མ་ཡོད་པ་དག་གི་ཁྱིམ་ལ་འགྲོ།

ཡེ་ཆ་བྷོ་་སྒྲེསྒྲེ་གུགུ་རན་གྱི་འཚོ་བ།

ས་ཆ་འདིའི་མི་ཚང་མ་ཞིང་བ་ཡིན་ཞིང་སློབ་གྲྭ་འདི་ལས་ཡེ་ཆ་
བྷོ་སྒྲེ་གུ་རན་གྱི་ཡོང་སྒོ་ཧ་ཅང་དམའ། ཡིན་ཡང་ཁོ་སྡོད་ས་ནི་ཞིང་བ་
དག་གི་ཁྱིམ་ཡིན་པ་སྟེ། རང་ཉིད་ཀྱི་བཅའ་དངོས་ཡོད་ཚད་གོན་པ་དམར་
བོ་ཞིག་གི་ཁུག་ལ་མཉམ་དུ་བསྡམས་ནས་ཁུར་དེ་བྱིས་པ་སློབ་གྲྭར་ཞུགས་
ཡོད་པའི་ཁྱིམ་ཚང་རེ་ནས་གཟའ་འཁོར་གཅིག་རེར་རེས་མོས་བྱས་ཏེ་
ཞག་སྡོད་བྱེད་ཀྱི་ཡོད། ཁོ་སུ་ཚང་ན་བསྡད་ཡོད་སྐབས་དེ་ཚང་ལ་རོགས་
རམ་བྱས་ནས་ཞིང་ཁའི་ལས་ཀ་སྟེ། ཞིང་འབྲེག་སྡུད་བྱེད་པ་དང་རྟ་ལ་
ཆུ་ལྡུད་པ། ལོག་མཛོ་རྣམས་ཞིང་ཁ་ནས་ནང་ལ་འདེད་པ་སོགས་ཀྱི་ལས་
ཀ་ལས་རོགས་བྱེད་ཀྱིན་ཡོད། ཁོས་ད་དུང་གླུ་དབྱངས་སློབ་ཁྲིད་བྱེད་
ཀྱིན་ཡོད་པ་དང་ལྷ་ཁང་གི་གསོལ་འདེབས་སྨོན་གླུའི་གླུ་ཤན་པའང་ཡིན་
པས་བུད་མེད་རྣམས་ཀྱིས་ཁོ་ནི་མི་སྤྱང་གྲུང་ལྡན་པ་ཞིག་རེད་བསམ་གྱི་
ཡོད།
ཁོས་དཔེ་དེབ་ཁ་ཤས་ཤིག་ཀློག་མྱོང་ཡོད་པ་དང་ཁོ་ལ་དཔེ་ཆ་
མཐུག་པོ་ཞིག་ཡོད་པ་དེ་མིང་ལ་མེ་ཏིར་ཟེར་བའི་མི་ཞིག་གིས་བྲིས་པའི་
གདོན་འདྲེའི་སྐོར་ཡིན། ཡེ་ཆ་བྷོ་སྒྲེ་གུ་རན་གྱིས་དེབ་འདིའི་ནང་གི་སྒྲུང་
གཏམ་ཡོད་ཚད་བདེན་པར་རློམ་གྱིན་ཡོད། ནམ་རྒྱུན་ཁོ་རང་རང་ཉིད་
སྡོད་སའི་ཞིང་བའི་ཁྱིམ་ཚང་སུ་ཡིན་པ་ཚང་གི་ཕྱོགས་སུ་འགྲོ་དུས་ཡ་
མཚར་བའི་སྒྲ་སྣ་ཚོགས་ཤིག་གིས་ཁོ་ལ་འཇིགས་སྐྲག་གི་ཚོར་སྣང་སྤྲོད་
ཀྱིན་ཡོད་ལ་དེ་བས་ཁོས་ལྷ་ཁང་ནང་ལེན་པའི་གསོལ་འདེབས་སྨོན་ཚིག་
གྱེར་ནས་འདྲེ་གདོན་ནམ་དེ་ལས་གཞན་གྱི་གནོད་པ་ཡོད་ཚད་འགོག་གི་
ཡོད།

ཁ་ཁྲི་རེ་ན།

ཁ་ཁྲི་རེ་ན་ཝན་ཁྲེ་སིལ་ནི་ཡེ་ཆ་བྷོ་སྒྲེ་གུ་རན་གྱི་གླུ་དབྱངས་སློབ་
ཚན་ལ་ཉན་མཁན་གྱི་གྲས་ཡིན་པ་དང་མོ་ནི་ཞིང་བ་ཕྱུག་པོ་བྷལ་ཐོ་སཱི་ཝན་
ཁྲེ་སིལ་ཟེར་བའི་བུ་མོ་ཡིན། མོ་ལོ་བཅོ་བརྒྱད་ལ་སོན་པའི་ཁོ་མོ་བྱད་
གཟུགས་ཧ་ཅང་མཛེས། ཡེ་ཆ་བྷོ་སྒྲེ་གུ་རན་གྱིས་མོ་ལ་གཉོམ་དུང་དུང་
གི་བརྩེ་བའི་མིག་ཞགས་འཕེན་གྱིན་ཡོད་པ་མ་ཟད་མོའི་ཕ་རྒན་གྱི་ཁྱིམ་
གཞིས་ཆེན་པོ་དང་ས་ཞིང་གཤིན་པོ། ཤ་ཤེད་རྒྱས་ཡོད་པའི་ཕྱུགས་ཟོག
ད་དུང་ཐབ་ཚང་ནང་གི་རོ་བརྒྱའི་ཞལ་ཟོས་སོགས་ཀྱིས་ཁོའི་ཡིད་སེམས་
དབང་མེད་དུ་བཀུག་ཡོད།
ཅི་ལྟར་བྱས་ན་ད་གཟོད་ཁ་ཁྲི་རེ་ནའི་ཡིད་སེམས་བཀུག་ནས་བདག་
གི་ཆུང་མ་བྱེད་དུ་འཇུག་ཐུབ་བམ། དེ་ནི་ཁོས་ནམ་རྒྱུན་མོ་དང་མོའི་
ཁྱིམ་གཞིས། ད་དུང་ས་ཞིང་སོགས་མཐོང་དུས་ཡིད་ལ་ཤར་བའི་འདོད་
སེམས་ཡིན། ཨེ། ཐབས་ཤེས་ཅི་ཞིག་ལེགས་སམ། འདི་རུ་ཡེ་ཆ་
བྷོ་སྒྲེ་གུ་རན་གསར་བུ་གཅིག་པུ་མིན་པ་དང་ཁ་ཁྲི་རེ་ནར་མཚོན་ན་ནམ་
རྒྱུན་གསར་བུ་གཞན་དག་ཚང་མ་དང་མཉམ་དུ་རྩེད་མོ་རྩེད་རྒྱུར་དགའ་
ལ། སྐབས་སྐབས་སུ་མོས་གསར་བུ་གཅིག་ལ་དགའ་བའི་རྣམ་འགྱུར་
སྟོན་པ་དང་དེས་ཀྱང་ཁོ་མོ་རང་ཉིད་ལ་དགའ་བཞིན་ཡོད་པ་རེད་བསམ་
པའི་ཚོར་སྣང་ཐོན་དུས་མོས་ཡང་བསྐྱར་གཞན་ཞིག་ལ་དགའ་བའི་རྣམ་
འགྱུར་སྟོན་གྱིན་ཡོད།
ཁོ་ཚོའི་ཁྲོད་མིང་ལ་བྷོ་རོམ་ཟེར་བའི་གསར་བུ་ཞིག་ཡོད། བྷོ་
རོམ་ནི་གཟུགས་སྟོབས་ཆེ་ཞིང་ཧ་ཅང་སྐྱ་རྩལ་ཡོད་པའི་སྐྱ་བདེ་ཞིག་ཡིན་
པས་མི་ཚང་མ་ཁོ་ལ་དགའ། གལ་སྲིད་གང་དུ་རྒྱག་རེས་དང་ཡང་ན་
བཞད་གད་སློང་བའི་དོན་དག་ཅིག་ཡོད་ཚེ་ཁོ་དེ་རུ་ཡོད་ངེས་ཡིན། ཁོ་
ལ་ཁ་ཁོག་མཐུན་པའི་གྲོགས་པོ་གསུམ་བཞི་ཞིག་ཡོད་པ་དང་ཁོ་རང་དེ་
ཚོའི་ཁྲོད་ཀྱི་འགོ་བ་ཡིན།
བྷོ་རོམ་ལའང་ཁ་ཁྲི་རེ་ནའི་སེམས་འགུག་འདོད་ཀྱི་འདུན་པ་ཡོད་
ཅིང་ནམ་རྒྱུན་གཟའ་ཉི་མའི་ཕྱི་དྲོ་བྷོ་རོམ་གྱི་བཞོན་པ་ཝན་ཁྲེ་སིལ་ཚང་
གི་ར་བའི་ཕྱི་རོལ་ན་ཡོད་པ་མཐོང་།

བྷོ་རོམ།

གླུ་དབྱངས་ཀྱི་དགེ་རྒན་ཡིན་པའི་ཆ་ནས་ཡེ་ཆ་བྷོ་སྒྲེ་གུ་རན་ཁོ་
རང་འགྲོ་འདོད་དུས་ཞིང་བའི་ཁྱིམ་ཚང་སུ་ལའང་འགྲོ་ཆོག་ཆོག་ཡིན། ཁོ་
ཁ་ཁྲི་རེ་ན་དང་མཉམ་དུ་གཙང་འགྲམ་གྱི་ཤིང་སྡོང་གི་འོག་སྡོད་པའམ་
མཉམ་དུ་ཟླ་ངོགས་སུ་འཆམ་འཆམ་ལ་འགྲོ་བ་སོགས་ལས་ཁོ་ལ་ཧ་ལམ་
རྒྱལ་ཁ་ཐོབ་པ་འདྲ་སྟེ། གཟའ་ཉི་མའི་དགོང་དྲོ་ཡང་ར་བའི་ཕྱི་རོལ་ན་
བྷོ་རམ་གྱི་བཞོན་པ་མཐོང་རྒྱུ་མི་འདུག
བྷོ་རོམ་གྱིས་གཞོན་ནུ་མ་འདིའི་ཆེད་དུ་དུས་རྒྱུན་ཡེ་ཆ་བྷོ་སྒྲེ་གུ་
རན་བཙལ་ནས་རྡུང་རེས་བྱེད་པར་འདོད་པ་ནི་སྒྲུང་གཏམ་གྱི་ནང་དུ་བྲིས་
ཡོད་པའི་གནའ་སྔ་མོའི་གསར་བུ་དེ་ཚོ་དང་འདྲ། ཡིན་ཡང་ཡེ་ཆ་བྷོ་
སྒྲེ་གུ་རན་ནི་མི་བློ་ཁོག་ཅན་ཞིག་སྟེ། སེམས་ཆུང་གིས་བྷོ་རོམ་དང་འཁོན་
འཛིང་མི་བྱེད་པར་མ་ཟད་ཁོ་དང་འཁོན་འཛིང་དགོས་པའི་རྒྱུ་རྐྱེན་གང་
ཡང་འབྱུང་དུ་མི་འཇུག བྷོ་རོམ་གྱིས་ཡེ་ཆ་བྷོ་སྒྲེ་གུ་རན་ལ་ཞེ་སྡང་སློང་
ཆེད་མཚན་མོར་སློབ་གྲྭའི་ནང་དུ་སོང་ནས་ཅོག་ཙེ་དང་རྐུབ་སྟེགས་སོགས་
ཅ་ལག་ཡོད་ཚད་ཡར་གཡུགས་མར་གཡུགས་བྱས་པ་མ་ཟད་ཁོའི་ཁྱི་ལ་
སྐད་སྣ་ཚོགས་རྒྱག་ཏུ་བཅུག་ནས་ཁ་ཁྲི་རེ་ན་ལ་བཤད་རྒྱུར། བདག་
གི་ཁྱིའི་ཟུག་སྐད་ཀྱང་ཡེ་ཆ་བྷོ་སྒྲེ་གུ་རན་གྱི་སྐད་ངག་ལས་ཡག ཞེས་
བཤད། ཡིན་ཡང་དེ་ཚང་མར་ཕན་ནུས་གང་ཡང་མེད་པ་སྟེ། ཡེ་ཆ་
བྷོ་སྒྲེ་གུ་རན་གྱིས་ཁོ་ལ་རྡུང་རེས་བྱེད་མི་སྲིད། བྷོ་རོམ་གྱི་སེམས་ལ།
བདག་གིས་ངེས་པར་དུ་ཐབས་ལམ་གཞན་ཞིག་བཙལ་དགོས། བསམ།

ཀང་པོ་ཁྲིར།

ཉིན་ཞིག་གཡོག་པོ་ཞིག་སློབ་གྲྭར་ཡོང་ནས་ཡེ་ཆ་བྷོ་སྒྲེ་གུ་རན་
ཝན་ཁྲེ་སིལ་ཚང་གི་དགོང་མོ་དེའི་ནུབ་ཇའི་གསོལ་སྟོན་ལ་གདན་ཞུ་བྱས།
ཡེ་ཆ་བྷོ་སྒྲེ་གུ་རན་གྱིས་གང་མགྱོགས་ཅི་མགྱོགས་ཀྱིས་སློབ་ཚན་
རྣམས་རྫོགས་སུ་བཅུག་རྗེས་སློབ་ཕྲུག་རྣམས་རང་རང་གི་ཁྱིམ་ལ་མངགས།
ཁོ་རང་ཞིང་བ་ཧན་སི་ཝན་རེ་ཕུར་ཚང་ན་བསྡད་ཡོད་པ་དང༌། ཁོ་ནང་
ལ་ལོག་རྗེས་རང་གི་ལྭ་བ་ཡག་ཤས་དེ་གྱོན་རྗེས་ཧན་སི་ཝན་རེ་ཕུར་ལ།
ཁྱེད་ཀྱི་རྟ་ང་ལ་གཡར་རོགས། ཞེས་བཤད།
ཧན་སི་ཝན་རེ་ཕུར་ནི་རྟ་བདེ་སྐད་གྲགས་ཅན་ཞིག་ཡིན་ཞིང་
མཐའ་ཡས་པའི་ས་ཞིང་གི་སྟེང་ནས་བྱ་འཕུར་བ་ལྟར་རྟ་རྒྱུག་འཐེན་རྒྱུར་
དགའ། ལོ་དུ་མའི་སྔོན་ཁོ་ལ་ཧ་ཅང་དགའ་སའི་རྟ་ཕོ་གཅིག་ཡོད་པའི་
མིང་ལ་ཀང་པོ་ཁྲིར་ཟེར། ཡིན་ཡང་ད་ལྟ་ཀང་པོ་ཁྲིར་ན་སོ་ཧ་ཅང་རྒས་
འདུག་པ་དང་ཞིང་བའི་སྐྱེལ་རྟ་ཁོ་ན་ལས་མི་ཉན། ཁོ་ལ་མིག་གཅིག་ལས་
མེད་ཀྱང་སྐབས་སྐབས་སུ་མིག་གཅིག་པོ་ལས་ལོ་དུ་མའི་སྔོན་ཝན་རེ་ཕུར་
ཁོ་ལ་དགའ་མྱོང་བའི་ཉམས་སྣང་གི་གཟི་འོད་འབར།
ཝན་རེ་ཕུར་གྱིས་བཤད་རྒྱུར། ཨོ་ལེ་ཡིན། ཁྱོད་ཀྱིས་ཀང
པོ་ཁྲིར་ཞོན་ན་ལས་ཆོག སྔོན་མ་ཡིན་ན་ཀང་པོ་ཁྲིར་ནི་རྟ་མཆོག་ཅིག་
ཡིན་ལ་བང་རྩལ་མྱུར་བ་དང་ཧ་ཅང་རྒོད། ཡིན་ཡང་ད་ལྟ་ཧ་ཅང་གཡུང༌།
ཝན་ཁྲེ་སིལ་ཚང་དུ།
དེ་བས་ཡེ་ཆ་བྷོ་སྒྲེ་གུ་རན་གྱིས་ཀང་པོ་ཁྲིར་ཞོན་ནས་ས་སྲོད་
ཀྱི་མཚམས་ལ་ཝན་ཁྲེ་སིལ་ཚང་ལ་བསླེབས། ཞིང་གྲོང་འདིའི་ཞིང་བ་
ཡོད་ཚད་ཁོང་ཚོའི་བཟའ་ཟླ་དང་བུ་བུ་མོ་བཅས་དེར་འཛོམས་འདུག་པ་
དང་བྷོ་རོམ་ཡང་དེ་རུ་ཡོད། ཁོ་ནི་ཁོ་རང་དགའ་བའི་བཞོན་པ་སྟེ། ཧ་
ཅང་རྒོད་པ་དང་ཁོ་གཅིག་པུ་ལས་ཞོན་ཐབས་མེད་པའི་རྟ་མཆོག་དེ་ཞོན་
ནས་ཡོང་འདུག
མདུན་ཅོག་ཡོངས་ཟས་རིགས་སྣ་ཚོགས་ཀྱིས་བཀང་འདུག་པ་
དང༌། ཁོང་ཚོ་ཚང་མ་རོ་བརྒྱ་ལྡན་པའི་ནུབ་ཟས་ལ་རོལ་འགོ་རྩམ། ཡེ་
ཆ་བྷོ་སྒྲེ་གུ་རན་གྱིས་ཞལ་ཟས་ཡོད་ཚད་ལ་བལྟས་ནས་ཟ་ཞོར་དང་འཐུང་
ཞོར་དུ་འདི་ལྟར་བསམ། ཧ་ཧ། ནམ་ཉི་མ་ཞིག་ལ་འདི་ཡོད་ཚད་ང་
ལ་དབང་བ་དང་དེ་དུས་བདག་གིས་ཞིང་ས་ཅུང་ཙམ་ལས་མེད་པའི་ཝན་
རེ་ཕུར་དང་ཁོའི་ན་སོ་རྒས་པའི་རྟ་རྒན་བཅས་ལ་ཁྲེལ་དགོད་བྱེད་ངེས་
པ་མ་ཟད། ད་དུང་རྒྱུ་འབྱོར་གང་ཡང་མེད་པའི་སློབ་གྲྭའི་དགེ་རྒན་དེ་
གསོལ་སྟོན་ལ་སྐད་གཏོང་མི་སྲིད་པ་དང་། བདག་གི་འབྱོར་ལྡན་གྱི་མཐུན་
གྲོགས་རྣམས་དང་མཉམ་དུ་གསོལ་སྟོན་ལ་ཞུགས་རྒྱུ་ཡིན། བསམ།
ནུབ་ཟས་ཀྱི་རྗེས་སུ་ཚང་མ་ཚོམས་ཁང་དུ་འདུས་ནས་ཞབས་
བྲོ་འཁྲབ། ཡེ་ཆ་བྷོ་སྒྲེ་གུ་རན་གྱི་སེམས་ལ་རང་ཉིད་ནི་ཧ་ཅང་བྱང་ཆ་
ཡོད་པའི་ཞབས་བྲོ་བ་ཞིག་ཡིན་པར་བསམ་ཞིང་། ཁོ་ཁ་ཁྲི་རེ་ན་དང་
མཉམ་དུ་ཞབས་བྲོ་འཁྲབ་ཞོར་དུ་མོ་ལ་འདས་པའི་དུས་དང་འདྲ་བར་བརྩེ་
དུང་གི་མིག་ཞགས་འཕངས་། བྷོ་ཊཱོམ་ཞབས་བྲོ་འཁྲབ་མི་ཤེས་པས་ཁེར་
རྐྱང་གིས་ཞེ་སྡང་ངང་སྒོ་འགྲམ་དུ་བསྡད་འདུག

འདྲེ་གདོན་གྱི་གཏམ་རྒྱུད།

དགོང་ཚོགས་གྲོལ་རྗེས་ཡེ་ཆ་བྷོ་སྒྲེ་གུ་རན་ཝན་ཁྲེ་སིལ་སོགས་
རྒན་རབས་པ་ཁ་ཤས་དང་མཉམ་དུ་ཕྱི་རོལ་དུ་བསྡད་ནས་གླེང་མོལ་བྱས།
ཁོང་ཚོས་འདས་པའི་དུས་ཀྱི་བྱུང་བ་དང་འདྲེ་གདོན་གྱི་སྐོར་གླེང༌། མི་
ཞིག་གིས་གོན་པ་དཀར་པོ་གྱོན་པའི་འདྲེ་མོ་ཞིག་གི་སྐོར་བཤད་ཅིང་མི་
ལ་ལས་གཉིད་འགུག་འགག་གི་ཉེ་འགྲམ་གྱི་སྡོང་རྒན་ཞིག་གི་རྩ་ནས་མཐོང་
མྱོང་ཟེར་བ་དང་མོས་ས་དེ་རུ་རང་སྲོག་བཅད་པ་ཡིན་ཟེར། ད་དུང་གཏམ་
རྒྱུད་གཅིག་ནི་ཁེ་ཕི་ཁྲེན་ཨན་སྒྲིར་གྱི་སྐོར་ཡིན་པ་དང་ཁོ་སྡོང་བོ་དེ་དང་
མི་རིང་བའི་སར་ཆུ་ལ་བརྒལ་དུས་གཞན་གྱིས་བསད་པ་རེད། ཡིན་ཡང་
དེ་ལས་ཀྱང་མཚར་བ་ཞིག་ནི་མགོ་བོ་མེད་པའི་སྐྱ་མི་དེའི་སྒྲུང་ཡིན།
མི་ཁ་ཤས་ཤིག་གིས་དེ་སྔོན་ཁོ་ཚོའི་དེའི་སྐོར་གོ་ཐོས་བྱུང་ཟེར་
བ་དང༌། ཡང་མི་ཁ་ཤས་ཀྱིས་བཤད་རྒྱུར་ནམ་རྒྱུན་མཚན་མོར་ཁོས་
རྟ་ཁྲིད་ནས་ལྷ་ཁང་གི་དུར་ཁྲོད་དུ་ཡོང་གིན་འདུག་ཟེར། མིང་ལ་བྷི་རོ་
བུར་ཟེར་བའི་མི་ཞིག་གིས་དེ་སྔོན་ཁོ་གཉིད་འགུག་འགག་ནས་ཕྱིར་ཡོང་
དུས་སྐྱ་མི་དེར་འཕྲད་མྱོང་བ་དང་སྐྱ་མི་དེས་ཁོ་རྟའི་འཕོང་ལ་བཞག་ནས་
དེའུ་འབུར་དང་གྲོག་རོང་བརྒྱུད་མཐར་ཟམ་ཁ་དེར་བསླེབས་པ་དང་དེ་
ནས་བྷི་རཱོ་བུར་ཆུ་ནང་དུ་གཡུག་ཟེར།
བྷོ་རོམ་དགོད་ཞོར་དུ་བཤད་རྒྱུར། བདག་གིས་དེ་ལས་ལྷག་
པའི་སྒྲུང་ཞིག་བཤད་ཆོག དགོང་ཁ་ཞིག་ལ་ང་གཉིད་འགུག་འགག་གི་
ཉེ་སར་བརྒྱུད་ནས་ཕྱིར་ཡོང་དུས་སྐྱ་མི་དེས་ངའི་རྗེས་སྙེག། བདག་གིས་
བཤད་རྒྱུར༌། ཤོག་དང༌། ངེད་གཉིས་ཀྱིས་རྟ་གཤིབ་འཐེན་ནས་རྟ་
མགྱོགས་ཤས་དེ་ཁྱེད་ཀྱི་རེད་དམ་ངའི་རེད་བལྟ་ཞེས་བཤད་པ་ཡིན། རྟ་
གཤིབ་དེ་ལས་ང་རང་རྒྱལ་ངེས་ཡིན་ཏེ་རྒྱུ་མཚན་ནི་ངའི་རྟ་ཡི་བང་རྩལ་
ནི་གཞན་ལས་མགྱོགས། ཡིན་ཡང་ངེད་གཉིས་ལྷ་ཁང་ཉེ་འགྲམ་གྱི་ཟཟམ་
ཁ་དེར་བསླེབས་དུས་འབྲུག་སྐད་ལྟ་བུའི་སྒྲ་ཞིག་གྲགས་པ་དང་ཁོ་མི་སྣང་
བར་གྱུར། དེ་ནས་བདག་གིས་ཁོ་རང་གར་སོང་མ་མ་མཐོང་།

དངོས་པོ་དཀར་པོ་ཞིག

ཡེ་ཆ་བྷོ་སྒྲེ་གུ་རན་གྱིས་གཏམ་རྒྱུད་འདི་དག་ལ་ཉན་རྗེས་རང་གིས་ཀྱང་
མེ་ཏིར་གྱི་དེབ་ནང་གི་སྒྲུང་གཏམ་འགའ་ཁོང་ཚོར་བཤད།
ཞིང་བ་རྣམས་དང་ཁོང་ཚོའི་ཆུང་མ། བུ་མོ་ཚོ་གཅིག་རྗེས་གཉིས་
མཐུད་ཀྱིས་བུད་སོང་། ཡིན་ཡང་ཡེ་ཆ་བྷོ་སྒྲེ་གུ་རན་ད་དུང་བསྡད་ནས་
ཁ་ཁྲི་རེ་ན་དང་གླེང་མོལ་བྱས། ཁོའི་སེམས་ལ། ད་ནི་བདག་གིས་ཁ་
ཁྲི་རེ་ན་ལ་གཉེན་སློང་བའི་དུས་ལ་བབ་འདུག་པར་མ་ཟད་ང་མོ་དང་རྒྱལ་
ངེས་ཡིན། ཞེས་བསམ།
བདག་གིས་ཐེངས་འདིར་ཡེ་ཆ་བྷོ་སྒྲེ་གུ་རན་དང་ཁཱ་ཐི་རེ་ན་གཉིས་
ཀྱི་བར་དོན་དག་ཅི་ཞིག་བྱུང་བ་མ་ཤེས་མོད། ཡིན་ཡང་ཡེ་ཆ་བྷོ་སྒྲེ་གུ
རན་ཕྱིར་འགྲོ་དུས་སེམས་པ་ཧ་ཅང་སྐྱོ་བའི་རྣམ་པ་ཞིག་ཤར་འདུག ཁོ་
རང་རྟ་ལ་ཞོན་པ་དང་ཕྱིར་ཁྱིམ་སྟེ་ཝན་རེ་ཕུར་ཚང་ལ་ལོག་གྲབ་བྱས།
ཁོ་རྟ་ལ་ཞོན་ཞོར་དུ་སེམས་སུ་ཐོས་མྱོང་བ་དང་རང་ཉིད་ཀྱིས་བཤད་པའི་
འདྲེའི་སྐོར་གྱི་གཏམ་རྒྱུད་དེ་དག་འཁོར་ཡོང་།
སྨག་ཇེ་ནག་ནས་ཇེ་ནག་ཏུ་གྱུར། སྐབས་འདིར་ཁོ་གཉིད་འགུག་
འགག་གི་ཉེ་སར་བསླེབས། དེ་རུ་ཤིང་སྡོང་ཆེན་པོ་ཞིག་ཡོད་པ་དང་ཁོའི་
ཚོར་སྣང་ལ་དངོས་པོ་དཀར་བོ་ཞིག་ཤིང་སྡོང་དེའི་འོག་ན་ཡོད་པ་མཐོང་།
ཁོས་ཧ་ཅང་ཡ་མཚན་གྱི་སྒྲ་དྲག་པོ་ཞིག་ཐོས། རླུང་སྒྲ་ཡིན་ནམ་ཡང་
ན་འདྲེ་གདོན་གྱིས་སྐད་རྒྱག་པ་ཡིན། དངོས་པོ་དཀར་པོ་དེ་ཡང་སྡོང་
སྐམ་ཞིག་ཡིན་ནམ། ཁོ་མགྱོགས་མྱུར་གྱིས་མདུན་ཕྱོགས་སུ་རྒྱུག

གཙང་འགྲམ་དུ།

ཡེ་ཆ་བྷོ་སྒྲེ་གུ་རན་མུ་མཐུད་ནས་མདུན་ཕྱོགས་སུ་སོང་ཞིང་གཙང་
བོ་བརྒལ་བའི་སར་བསླེབས་པ་དང་ཁོས་ཀང་པོ་ཁྲིར་ཞོན་ཞོན་ལ་གཙང་
བོ་འཕྲེད་གཅོད་མི་བྱེད་ཀ་མེད་བྱུང་།
ཆུའི་ཕར་འགྲམ་གྱི་ཤིང་སྡོང་ཁ་ཤས་ཀྱི་གྲིབ་གཟུགས་ཆུ་ནང་དུ་
ཤར་ཡོད། ཁེ་ཕི་ཁྲེན་ཨན་སྒྲིར་ས་འདིར་གཞན་གྱིས་བསད་པ་དང་འདི་
ནི་དག་དག་ཁོའི་འདྲེ་གཟུགས་མཐོང་ས་དེ་ཡང་ཡིན་པས་མུན་རུབ་རྗེས་
མི་གཅིག་ཀྱང་གནས་འདིར་ཡོང་མི་ཐུབ། ཡེ་ཆ་བྷོ་སྒྲེ་གུ་རན་ལ་སྐྲག་
སྣང་ཞིག་སྐྱེས། ཁོས་རྟ་ལ་ལྕག་གིས་བྲབས་ནས་མགྱོགས་མྱུར་གྱིས་ཕར་
ཕྱོགས་ལ་ཐོན་པར་རེམ། ཡིན་ཡང་རྟ་ཁ་ལམ་གཞན་ཞིག་ལ་འཁོར་སོང་
བས་ཁོས་བསྐྱར་དུ་རྟ་ལྕག་གིས་གཞུས། རྟ་དེ་ཡང་བསྐྱར་ལམ་ཕྱོགས་
གཞན་ཞིག་ལ་རྒྱུག
ཡེ་ཆ་བྷོ་སྒྲེ་གུ་རན་ཁོང་ཁྲོ་ལངས་ནས་རྟ་ལ་ཡང་དང་ཡང་དུ་ལྕག་
གིས་གཞུས། རྟ་མདུན་ཕྱོགས་ལ་བརྒྱུགས་ཙམ་བྱས་ནས་གློ་བུར་དུ་བསྡད་
པས་ཅུང་ཙམ་མིན་ན་ཡེ་ཆ་བྷོ་སྒྲེ་གུ་རན་རྟའི་མགོ་ཐོག་ནས་ཕར་ལ་གཡུག
སྐབས་འདིར་ཡེ་ཆ་བྷོ་སྒྲེ་གུ་རན་གྱིས་མདུན་ཕྱོགས་ཀྱི་ཤིང་སྡོང་
གི་གྲིབ་མའི་ནང་དུ་སྒྲ་ཞིག་ཐོས་པ་དང་ལམ་གྱི་གཞོགས་ནས་དངོས་པོ་
ཆེན་པོ་ཞིག་མཐོང་ལ་དེ་ཁོ་ལས་མཐོ་ཞིང་འགུལ་མེད་དུ་བསྡད་འདུག་པ་
དང་ཁོའི་ལས་སྟེང་ལ་མཆོང་ཡོང་རྒྱུར་བསྒུག་བསྡད་ཡོད་པ་དང་ཀུན་ནས་
མཚུངས།

དངོས་པོ་དེ།

ཡེ་ཆ་བྷོ་སྒྲེ་གུ་རན་གྱིས་དོན་ངོ་མར་ཅི་ཞིག་བྱའམ། ཕྱིར་འཁོར་
ནས་སོང་ཚེ་ད་ནི་འཕྱི་འདུག་ལ་དེས་མི་ཚད་གལ་ཏེ་ཕྱིར་འཁོར་ནས་སོང་
ཚེ་དངོས་པོ་དེས་རྗེས་སྙེག་ནས་ཡོང་ངེས་ཡིན་པ་དང༌། མགྱོགས་ཚད་
ཀྱང་ཁོའི་རྟ་ལས་མྱུར་སྲིད།
ཁྱེད་སུ་ཡིན། ཁོས་དྲིས།
ལན་མ་བཏབ།
ཁྱོད་ཀྱིས་ཅི་ཞིག་བྱེད་འདོད་དམ།
ད་དུང་ལན་མ་བཏབ།
ཁོས་མིག་བཙུམས་ནས་གསོལ་འདེབས་ཀྱི་གླུ་ཚིག་སྐྱོར།
དངོས་པོ་དེ་འགུལ་འགོ་བརྩམས་པ་དང་ཁོའི་ལམ་ནང་ལ་ལྡིང་། ཡེ་
ཆ་བྷོ་སྒྲེ་གུ་རན་གྱིས་མིག་ཕྱེས། མུན་ཤིན་ཏུ་ནག་མོད་བྱ་དངོས་ཅུང་ཙམ་
མཐོང་ཐུབ་པས་ཕལ་ཆེར་སྐྱ་བདེ་ཞིག་རྟ་ནག་ཆེན་པོ་ཞིག་ལ་ཞོན་ནས་བསྡད་
ཡོད་པ་འདྲ།
ཡེ་ཆ་བྷོ་སྒྲེ་གུ་རན་གྱིས་རྟ་ཁ་མདུན་ཕྱོགས་ལམ་གྱི་མཐའ་ལ་གཏད་ནས་
སོང༌། ཀང་པོ་ཁྲིར་གྱི་མིག་ཡག་ས་དེ་དག་དག་འདི་ཕྱོགས་ལ་ཁེལ་ཡོད་
པས་སྐྱ་མི་དེ་མཐོང་མི་ཐུབ། ཡེ་ཆ་བྷོ་སྒྲེ་གུ་རན་གྱི་སེམས་ལ་བྷོ་རོམ་གྱི་མགོ་
མེད་སྐྱ་མིའི་སྐོར་གྱི་སྐྲང་དེ་དྲན། བྷོ་རོམ་ཅི་འདྲའི་མགྱོགས་ཨང་། ཁོས་
མགོ་མེད་སྐྱ་མི་དེ་རྗེས་སུ་བསྐྱུར། ཁོས་ཀྱང་གང་ཐབས་ཅི་ཐབས་ཀྱིས་ཀང་
པོ་ཁྲིར་མགྱོགས་མྱུར་གྱིས་འགྲོ་རུ་བཅུག ཡིན་ནའང་སྐྱ་མི་དེ་ཡང་མགྱོགས་
པོར་ཡོང་ནས་ཁོ་དང་དཔུང་བ་མཉམ་གཤིབ་ཀྱིས་སོང༌། ཁོ་བསྡད་ཚེ་སྐྱ་
མི་དེ་ཡང་སྡོད་པ་དང་ཁོ་སོང་ཚེ་སྐྱ་མི་དེ་ཡང་རྗེས་བསྙེགས་ནས་ཡོང་།
ཁོས་གླུ་དབྱངས་ལེན་པར་བརྩམས་ཀྱང་མིད་པ་འགག་ནས་ཇི་ལྟར་
བྱས་ཀྱང་ལེན་མ་ཐུབ།

མགོ་མེད་སྐྱ་མི།

སྐབས་དེར་ཡེ་ཆ་བྷོ་སྒྲེ་གུ་རན་ཅུང་མཐོ་ས་ཞིག་ལ་བསླེབས་པ་དང་
གནམ་ས་ཁ་འཕྲོད་པའི་བར་ནས་སྐྱ་མི་དེར་མགོ་མེད་པ་མཐོང་བ་དང་
ཁོའི་མགོ་བོ་རྟའི་འཕོང་ལ་ཤ་ཐག་བྱས་ཡོད་པའང་མཐོང༌། ཡེ་ཆ་བྷོ་སྒྲེ་
གུ་རན་གྱིས་ཀང་པོ་ཁྲིར་ལ་ལྕག་གིས་ཡང་དང་ཡང་དུ་བྲབས། ཀང་
པོ་ཁྲིར་གྱིས་གློ་ལྡིང་ཞིག་བྱས་ནས་མདུན་ཕྱོགས་སུ་ཤུགས་ཀྱིས་རྒྱུག རྟ་
འདི་ཡང་བསྐྱར་ལོ་ངོ་དུ་མའི་སྔོན་གྱི་འཐབ་འཛིང་གི་མེ་ལྕེའི་ཁྲོད་འཚོ་
བའི་དུས་ལ་བསླེབས་པ་བཞིན་རྒྱུག་གིན་རྒྱུག་གིན་ཇེ་མགྱོགས་ནས་ཇེ་
མགྱོགས་སུ་སོང་།
ཝན་རེ་ཕུར་ཚང་གི་གཞི་མར་འགྲོ་སའི་ལམ་གན་ཕྱོགས་ཡིན་མོད་
ཀང་པོ་ཁྲིར་ལམ་འོག་མ་དེར་ཞུགས། ལམ་འདི་ནི་ཐད་ཀར་རི་འདབས་
ཀྱི་ཟམ་པར་གཏུག་ཡོད་ཅིང་། བྷི་རཱོ་བུར་མགོ་མེད་སྐྱ་མི་དེས་ཆུ་ནང་
ལ་གཡུག་ས་དེ་ཡིན། དེ་ནས་ཕར་སོང་ཚེ་ལྷ་ཁང་ཡོད་པ་དང་མགོ་མེད་
སྐྱ་མི་ས་དེར་དུར་སྦས་བྱས་ཡོད།

ཡེ་ཆ་བྷོ་སྒྲེ་གུ་རན་གྱིས་རྟ་སྒ་བོར།

ཡེ་ཆ་བྷོ་སྒྲེ་གུ་རན་དང་ཀང་པོ་ཁྲིར་སྒང་རིལ་དེའི་འོག་བསྐོར་ནས་
བརྒྱུགས་པ་དང་སྐྱ་མི་དེས་རྗེས་འབྲངས་ནས་བདས། ཡེ་ཆ་བྷོ་སྒྲེ་གུ་རན་
གྱི་སེམས་ལ། གཅིག་བྱས་ན་བདག་གིས་སྐྱ་མི་དེ་རྗེས་ལ་བསྐྱུར་ཚར་
བ་སྟེ། བྷོ་རོམ་དང་འདྲ་བར་ཉེན་ཁ་ལས་ཐར་སོང༌། སྙམ། ཡིན་ཡང་
ཡེ་ཆ་བྷོ་སྒྲེ་གུ་རན་སྒང་རིལ་དེའི་ལམ་དཀྱིལ་ཙམ་ལ་བསླེབས་དུས་རྟ་སྒའི་
གློ་ཐག་ཆད་པ་དང་རྟ་སྒ་ཁོའི་འོག་ནས་འཁོར་ཏེ་མར་ཤུད་སོང་། ཡེ་ཆ་
བྷོ་སྒྲེ་གུ་རན་གྱིས་ལག་ཟུང་རྟའི་སྐེ་ལ་འཇུས་པ་དང་རྟ་སྒ་ཐང་ལ་ལྷུང་། ད་
དུང་རྟ་གཞན་པ་དེ་ཁོའི་སྔོན་ལ་བུད་པའི་སྒྲ་ཐོས། ཨོ། ཁོའི་སེམས་
ལ། དེ་ནི་ཝན་རེ་ཕུར་གྱི་ཆེས་བཟང་བའི་རྟ་སྒ་ཡིན་ལ་ཁོ་ཁོང་ཁྲོ་ཆེན་
པོ་ལང་ཐག་ཆོད་ཡིནབསམ།
ཡེ་ཆ་བྷོ་སྒྲེ་གུ་རན་ད་དུང་ཀང་པོ་ཁྲིར་གྱི་རྒྱབ་ནས་མ་ལྷུང༌། སྐབས་
འདིར་ཟམ་པ་དེ་ཁོ་དང་ཐག་ཤིན་ཏུ་ཉེ་སྟེ་ཤིང་སྡོང་གི་བར་གསེང་བརྒྱུད་
ནས་ལྷ་ཁང་གི་ཕྱི་གྱང་དཀར་པོའང་མཐོང་ཐུབ། དེ་སྔོན་བྷོ་རོམ་གྱིས་
བཤད་པ་ཡིན་ན་སྐྱ་མི་དེ་ས་འདིར་ཁོ་དང་ཁ་གྱེས་སོང་ཟེར། སྐབས་དེར་
བྷོ་རོམ་གྱིས་བཤད་རྒྱུར། འབྲུག་སྐད་ལྟ་བུའི་སྒྲ་ཞིག་གྲགས་པ་དང་མཉམ་
དུ་ཁོ་མི་སྣང་བར་གྱུར་སོང་ལ་བདག་གིས་ཁོ་ཡང་བསྐྱར་མ་མཐོང་ཟེར།
རེད། བྷོ་རོམ་གྱིས་དེ་ལྟར་བཤད་པ་རེད། གཅིག་བྱས་ན། ཡེ་ཆ་
བྷོ་སྒྲེ་གུ་རན་གྱི་སེམས་ལ། དོན་དག་དེ་ཟམ་པ་འདིའི་སྟེང་ད་དུང་འབྱུང་
སྲིད། དེ་ལྟར་བྱས་ཚེ་ངའི་སྲོག་ཐར་ཐུབ། གལ་སྲིད་ང་ཟམ་པའི་སྟེང་
བསླེབས་ཚེ་ང་རང་བདེ་འཇགས་ཡིན། བསམ།

སྐྲ་མི་དེའི་མགོ

ཡེ་ཆ་བྷོ་སྒྲེ་གུ་རན་གྱིས་སྐྱ་མི་དེ་རྒྱབ་ཕྱོགས་ན་ཁོ་དང་ཐག་ཤིན་
ཏུ་ཉེ་བའི་སྒྲ་ཐོས། ཁོ་ཟམ་འགྲམ་ལ་བསླེབས་པར་མ་ཟད་ད་དུང་ཟམ་
པ་བརྒལ་ནས་ཕར་འགྲམ་ལ་བསླེབས། སྐབས་འདིར་ཁོས་ཁ་ཕྱིར་འཁོར་
ནས་སྐྱ་མི་དེ་ད་དུང་ས་དེར་ཡོད་མེད་ལ་བལྟ་འདོད་ཅིག་སྐྱེས། ཁོ་ད
དུང་དེ་རུ་ཡོད་ཅིང་རྐང་བ་གཉིས་བསྣོལ་ནས་སྒ་ཐོག་ཏུ་ལངས་འདུག་པ་
དང་ལག་ཏུ་དངོས་པོ་ཆེན་པོ་ཞིག་བཟུང་སྟེ་ཚུར་གཡུག་གྲབ་བྱེད་ཀྱིན་
འདུག ཁོས་རང་གི་མགོ་བོ་བླངས་ནས་ཡེ་ཆ་བྷོ་སྒྲེ་གུ་རན་གྱི་ཕྱོགས་སུ་
གཡུག་པས་ཡེ་ཆ་བྷོ་སྒྲེ་གུ་རན་ལ་ཕོག་སྟེ་རྟ་ཐོག་ནས་ལྷུང་ཞིང་ཀང་པོ་
ཁྲིར་གྱིས་ཁོ་བསྐྱུར་ནས་བརྒྱུགས་སོང༌།
ཕྱི་ཉིན་སྔ་མོར་རྟ་སྒ་མེད་པའི་ཀང་པོ་ཁྲིར་ཝན་རེ་ཕུར་ཚང་གི་ཞིང་
རའི་ནང་དུ་རྙེད། བྱིས་པ་ཚོས་སློབ་གྲྭའི་ནང་ཡེ་ཆ་བྷོ་སྒྲེ་གུ་རན་ལ་བསྒུག་
འདུག ཁོ་བསླེབ་མ་སོང༌། ཁོ་ཚོས་སྔ་དྲོ་ཞིག་ལ་བསྒུག ཡེ་ཆ་བྷོ་སྒྲེ་
གུ་རན་ད་དུང་མ་བསླེབ།
སློབ་གྲྭ་གྲོལ་བའི་དུས་ལ་བསླེབས། ཡེ་ཆ་བྷོ་སྒྲེ་གུ་རན་ཝན་རེ་ཕུར་
ཚང་ལའང་མ་ཡོང་།

སྔོ་ཐོག་ཕམ་ཁུན།

ཡེ་ཆ་བྷོ་སྒྲེ་གུ་རན་གང་ཞིག་ལ་བུད་སོང་། བདག་གི་རྟ་སྒ་གང་
ཞིག་དུ་ཡོད། ཝན་རེ་ཕུར་གྱིས་དེ་ལྟར་བཤད།
ཁོ་དང་ཁོའི་ལས་ཀ་བ་རྣམས་ཀྱིས་མཉམ་དུ་ཕྱི་ལོག་ནས་ཡེ་ཆ་བྷོ་
སྒྲེ་གུ་རན་དང་རྟ་སྒ་བཙལ། ཁོང་ཚོས་ལམ་གྱི་རྗེས་ཤུལ་དེད་ནས་བཙལ་
བ་ན་ལྷ་ཁང་གི་ཕྱོགས་སུ་འཐེན་པའི་ལམ་ཁ་ནས་རྙིང་ཧྲུལ་དང་ཆག་གས་
ཤོར་ཡོད་པའི་རྟ་སྒ་རྙེད།
དེ་ནས་ཁོང་ཚོ་ལམ་སྣེའི་ཟམ་ཁར་བསླེབས་པ་ན་ཟམ་པའི་གཞོགས་
གཅིག་ནས་ཡེ་ཆ་བྷོ་སྒྲེ་གུ་རན་གྱི་ཞྭ་མོ་རྙེད་ཅིང་ཞྭ་མོའི་གམ་དུ་ད་དུང་
གས་ཆག་ཏུ་སོང་བའི་སྔོ་ཏོག་ཕམ་ཁུན་ཞིག་ཀྱང་ཡོད།
ཡིན་ཡང་ཁོང་ཚོས་མི་རོ་ཞིག་གཏན་ནས་མ་རྙེད།
གཟའ་འཁོར་རྗེས་མར་མི་ཚང་མ་ས་དེར་ཡོང་བ་དང་ཁོང་ཚོས་
བཤད་རྒྱུར། ཁོ་མགོ་མེད་སྐྱ་མི་དེས་ཁྱེར་སོང་ཟེར།

བྷོ་རོམ་གད་མོ་ཤོར།

ལོ་ཁ་ཤས་ཀྱི་རྗེས་སུ་ཞིང་བ་རྒན་པོ་ཞིག་ནོའུ་ཡོག་གྲོང་ཁྱེར་ནས་
ཕྱིར་བསླེབས་པ་དང་ཁོས་བཤད་རྒྱུར།བདག་གིས་ཡེ་ཆ་བྷོ་སྒྲེ་གུ་རན་
མཐོང་སོང་། ཁོ་འདི་ནས་ཁ་གྱེས་པའི་རྒྱུ་རྐྱེན་ནི་ཁ་ཁྲི་རེ་ན་ཁོ་དང་གཉེན་
སྒྲིག་བྱེད་འདོད་མེད་པ་དང་ཝན་རེ་ཕུར་ཁོའི་རྟ་སྒ་བཅག་པར་ཁོང་ཁྲོ་
ལང་རྒྱུར་སྐྲག་པ་མ་ཟད། ད་དུང་མགོ་མེད་པའི་སྐྱ་མི་དེ་ལ་སྐྲག་པ་ཡིན་
ཟེར།
ཁོ་གནས་འདི་དང་ཁ་གྱེས་རྗེས་ཅི་འདྲ་རེད། ཁ་ཁྲི་རེ་ནས་དེ་
ལྟར་དྲིས་པ་དང་སྐབས་འདིར་མོ་སྔ་ས་ནས་བྷོ་རོམ་དང་གཉེན་སྒྲིག་བྱས་
ཟིན།
ཁོས་སློབ་གྲྭ་ཞིག་བཙུགས་པ་དང་ཁྲིམས་ལུགས་ལ་ཞིབ་འཇུག་
བྱས། དེའི་མི་ཚད་གྲོས་ཚོགས་ནང་འདེམས་ཡོད་ལ་ཁོ་གྲོས་ཚོགས་ཀྱི་
ཚོགས་མི་ཞིག་ཏུ་གྱུར་འདུག
ཅིའི་ཕྱིར་དེ་རུ་སྔོ་ཏོག་ཞིག་རྙེད་པ་ཡིན་ནམ། ཁ་ཁྲི་རེ་ནས་
འདྲི་རྒྱུར། ཇི་ལྟར་དེ་དེ་གར་རྙེད་པ་ཡིན་ནམ།
བྷོ་རོམ་གད་མོ་ཤོར།


